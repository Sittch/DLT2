monetat, Optimus excultor morum mentisque colonus. Diuitis ingenii uena Ptholomeus inundans, Deuectus superas curru racionis in arces, Colligit astrorum numeros, loca, tempora, cursus. Verbi pauperiem redimit splendore colorum Tullius et dictis ornatus fulgura donat. Virgilii musa mendacia multa colorat Et facie ueri contexit pallia falso. Hic uigor et sensus equali munera lance Pensant: Alcidem uigor armat, sensus Vlixem. Ne mentem fermentet opum conuictus, habunde Fundit opes Tytus et munera cogit abire. Militat instantis feruens audacia Turni, Ense tonans, ignara metus et prodiga uite, Ypolitique pudor Veneris subductus habenis Gaudet et excepto luget Cytherea pudore. [152-206] Has species rerumque tropos et sompnia ueri Regia picta tenet, tanto festiua decore, Sed minus in uultu gestans insigne decoris Postremos subtristis habet pictura penates. Vel lusisse parum, uel saltem sompnia passam Credas et tenues ire sensisse procellas, Vel magis oblitam facti presentis in illa Naturam pe
