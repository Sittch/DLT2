 illud magnum sacramentum pietatis. Ergo angeli mysteria gratiae cognoscunt. 2. Praeterea, rationes omnium mysteriorum gratiae in divina sapientia continentur. Sed angeli vident ipsam Dei sapientiam, quae est eius essentia. Ergo angeli mysteria gratiae cognoscunt. 3. Praeterea, prophetae per angelos instruuntur, ut patet per Dionysium, 4 cap. Angel. hier. Sed prophetae mysteria gratiae cognoverunt: dicitur enim Amos 3,7: Non faciet Dominus verbum, nisi revelaverit secretum ad servos suos, prophetas. Ergo angeli mysteria gratiae cognoscunt. Sed contra est quod nullus discit illud quod cognoscit. Sed angeli, etiam supremi, quaerunt de divinis mysteriis gratiae, et ea discunt: dicitur enim 7 cap. Cael. hier., quod sacra Scriptura inducit quasdam caelestes essentias ad ipsum lesum quaestionem facientes, et addiscentes scientiam divinae eius operationis pro nobis, et Iesum eas sine medio docentem; ut patet Isaiae 63,1, ubi quaerentibus angelis, Quis est iste qui venit de Edom?, respondit Ie
