s est in caelo Deus caeli, terrae marisque, Quem Moyses docuit ligno pependisse pro nobis. Unde quidem errant ignaui talia passum, Non satis intenti mysterio Dei secretum. Inuidia diaboli mors introiuit in orbem, Quam Deus occulte destruxit uirgine natus. Qua natiuitate excordantur caeci Iudaei, Infatuant stulto<s> scelere commisso cruenti. Nemo potest ullum excusamen dicere postquam, Cum modo sit nobis facultas data credendi. Non uenit in uano Deus in terris e caelo, Sed uenit, ut faceret populum suo nomine dictum. Quem si quis confessus non erit in ista natura, Perdit et quod uixit, et in poena<s> sero declamat; Aut certe dum sperat <ex>pectans credere canus, Excluditur diuius ab aeterna uita defunctus. Ergo iam ad illum citius recordari debemus, Qui nobis post obitum pollicetur reddere uitam. Insuper hoc addit, immortales esse futuros Et frui, quod oculus non uiderat ante, uidendo. Sex milibus annis prouenient ista repletis, Quo tempore nos ipsos spero iam in litore portus. Tunc hom
