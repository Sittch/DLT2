s 18 ad ed. Si quis hominem fame necaverit, in factum actione teneri neratius ait. Dig. 9.2.9.3 Ulpianus 18 ad ed. Si servum meum equitantem concitato equo effeceris in flumen praecipitari atque ideo homo perierit, in factum esse dandam actionem ofilius scribit: quemadmodum si servus meus ab alio in insidias deductus, ab alio esset occisus. Dig. 9.2.9.4 Ulpianus 18 ad ed. Sed si per lusum iaculantibus servus fuerit occisus, aquiliae locus est: sed si cum alii in campo iacularentur, servus per eum locum transierit, aquilia cessat, quia non debuit per campum iaculatorium iter intempestive facere. qui tamen data opera in eum iaculatus est, utique aquilia tenebitur: Dig. 9.2.10 Paulus 22 ad ed. Nam lusus quoque noxius in culpa est. Dig. 9.2.11pr. Ulpianus 18 ad ed. Item mela scribit, si, cum pila quidam luderent, vehementius quis pila percussa in tonsoris manus eam deiecerit et sic servi, quem tonsor habebat, gula sit praecisa adiecto cultello: in quocumque eorum culpa sit, eum lege aquili
