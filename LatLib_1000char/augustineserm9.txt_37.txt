potest sine istis? ne hoc diceres - quia uere nemo potest - deus misericors uidens nostram fragilitatem, posuit contra remedia. quae sunt remedia? elemosinarum, ieiuniorum, orationum: ipsa sunt tria. ut autem uerum dicas in oratione, perfectae implendae sunt elemosinae. quae sunt perfectae elemosinae? ut ex quo tibi abundat, des ei qui non habet, et quod te laedit aliquis, ignoscas illi. sed ne putetis, fratres, quia facienda sunt quotidie adulteria, et elemosinis quotidianis mundanda sunt. ad alia scelera maiora non sufficiunt quotidianae elemosinae, ut ea mundent. aliud est ubi mutes uitam, aliud est ubi toleres uitam. illa mutanda est, ut si moechus eras, noli esse moechus; si fornicator eras, noli fornicari; si homicida, noli esse homicida; si ibas ad mathematicum et ad ceteras pestes sacrilegas, iam desine. an arbitraris haec, nisi fieri desinant, quotidianis elemosinis posse mundari? illa dico quotidiana peccata, quae aut per linguam facile committuntur ut est uerbum durum, aut c
