non ut labores facio, sed ut istum domes, qui calce et cornu multos reddit debiles.' Et tu nisi istum tecum assidue retines, feroxque ingenium comprimis clementia, uide ne querela maior accrescat domus." [Atrocitati mansuetudo est remedium.] XIII. [Aesopus et uictor gymnicus] Quomodo comprimatur aliquando iactantia Victorem forte gymnici certaminis iactantiorem Phryx cum uidisset sophus, interrogauit an plus aduersarius ualuisset neruis. Ille: "Ne istud dixeris; multo fuere uires maiores meae." "Quod" inquit "ergo, stulte, meruisti decus, minus ualentem se uicisti fortior? Ferendus esses, arte si te diceres superasse eum qui te esset melior uiribus." XIV. [Asinus ad lyram] Quomodo ingenia saepe calamitate intercidant Asinus iacentem uidit in prato lyram; accessit et temptauit chordas ungula. Sonuere tactae. "Bella res mehercules male cessit" inquit "artis quia sum nescius. Si reperisset aliquis hanc prudentior, diuinis aures oblectasset cantibus." Sic saepe ingenia calamitate intercidu
