x, quae me mansisti, mitto uti cedas die, ut mortalis inlucescat luce clara et candida. atque quanto, nox, fuisti longior hac proxuma, tanto brevior dies ut fiat faciam, ut aeque disparet. sed dies e nocte accedat. ibo et Mercurium sequar.â€” 550 ACTVS II II.i AMPHITRVO Age i tu secundum. SOSIA Sequor, subsequor te. AMPH. Scelestissimum te arbitror. SOS. Nam quam ob rem? AMPH. Quia id quod neque est neque fuit neque futurum est mihi praedicas. SOS. Eccere, iam tuatim facis <tu>, ut tuis nulla apud te fides sit. 555 AMPH. Quid est? quo modo? iam quidem hercle ego tibi istam scelestam, scelus, linguam abscidam. SOS. Tuos sum, proinde ut commodumst et lubet quidque facias; tamen quin loquar haec uti facta sunt hic, numquam ullo modo me potes deterrere. 560 AMPH. Scelestissime, audes mihi praedicare id, domi te esse nunc, qui hic ades? SOS. Vera dico. AMPH. Malum quod tibi di dabunt, atque ego hodie dabo. SOS. Istuc tibist in manu, nam tuos sum. AMPH. Tun me, verbero, audes erum ludificari? 
