cum testamento quoque pignus constitui posse imperator noster cum patre saepissime rescripsit. Dig. 13.7.26.1 Ulpianus 3 disp. Sciendum est, ubi iussu magistratus pignus constituitur, non alias constitui, nisi ventum fuerit in possessionem. Dig. 13.7.27 Ulpianus 6 opin. Petenti mutuam pecuniam creditori, cum prae manu debitor non haberet, species auri dedit, ut pignori apud alium creditorem poneret. si iam solutione liberatas receptasque eas is qui susceperat tenet, exhibere iubendus est: quod si etiam nunc apud creditorem creditoris sunt, voluntate domini nexae videntur, sed ut liberatae tradantur, domino earum propria actio adversus suum creditorem competit. Dig. 13.7.28pr. Iulianus 11 Dig. Si creditor, qui rem pignori acceperat, amissa eius possessione serviana actione petierit et litis aestimationem consecutus sit, postea debitor eandem rem petens exceptione summovetur, nisi offerat ei debitor, quod pro eo solutum est. Dig. 13.7.28.1 Iulianus 11 Dig. Si servus pro peculiari nomine 
