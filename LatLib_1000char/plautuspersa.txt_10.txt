veniam hunc Toxilum: eius auris, quae mandata sunt, onerabo. II.ii TOXILVS Satin haec tibi sunt plana et certa? satin haec meministi et tenes? PAEGNIVM Melius quam tu qui docuisti. TOX. Ain vero, verbereum caput? P. Aio enim vero. T. Quid ergo dixi? P. Ego recte apud illam dixero. 185 TOX. Non edepol scis. PAEG. Da hercle pignus, ni omnia memini et scio, et quidem si scis tute, quot hodie habeas digitos in manu. TOX. Egon dem pignus tecum? PAEG. Audacter, si lubido est perdere. T. Bona pax sit potius. P. Tum tu igitur sine me ire. T. Et iubeo et sino; sed ita volo te ire, ut domi sis, cum ego te esse illi censeam. 190 PAEG. Faciam. TOX. Quo ergo is nunc? PAEG. Domum: uti domi sim, quom illi censeas. TOX. Scelus tu pueri es, atque ob istanc rem ego aliqui te peculiabo. PAEG. Scio fide hercle erili ut soleat impudicitia opprobrari nec subigi queantur umquam, ut pro ea fide habeant iudicem. T. Abi modo. P. Ego laudabis faxo. T. Sed has tabellas, Paegnium, 195 ipsi Lemniseleni fac des et q
