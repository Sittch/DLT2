em abegit quidam et in pistrinum uendidit. Productus ad bibendum cum foret a molis, incircum aequales ire conspexit suos, ut grata ludis redderent certamina. Lacrimis obortis "Ite felices," ait, "celebrate sine me cursu sollemnem diem; ego, quo scelesta furis attraxit manus, ibi sorte tristi fata deflebo mea." XXII. [Vrsus esuriens] Famam acuere animantibus ingenium Si quando in siluis urso desunt copiae, scopulosum ad litus currit et prendens petram pilosa crura sensim demittit uado; quorum inter uillos haeserunt cancri simul, in terram adsiliens excutit praedam maris, escaque fruitur passim collecta uafer. Ergo etiam stultis acuit ingenium fames. XXIII. [Viator et coruus] Verbis saepenumero homines decipi solere Quidam per agros deuium carpens iter AVE exaudiuit, et moratus paululum, adesse ut uidit nullum, corripuit gradum. Iterum salutat idem ex occulto sonus. Voce hospitali confirmatus restitit, ut, quisquis esset, par officium reciperet. Cum circumspectans errore haesisset diu et
