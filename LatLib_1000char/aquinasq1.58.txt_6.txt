 redeuntes, sed omnem scientiam nostram simul uno conspectu videbimus, ut Augustinus dicit in XV De Trin. Ea vero cognitione qua cognoscunt res per species innatas, omnia illa simul possunt intelligere, quae una specie cognoscuntur; non autem illa quae diversis. Ad primum ergo dicendum quod intelligere multa ut unum, est quodammodo unum intelligere. Ad secundum dicendum quod intellectus formatur per intelligibilem speciem quam apud se habet. Et ideo sic potest una specie intelligibili multa simul intelligibilia intueri, sicut unum corpus per unam figuram potest simul multis corporibus assimilari. Ad tertium dicendum sicut ad primum. ARTICULUS 3 Utrum angelus cognoscat discurrendo Ad tertium sic proceditur. Videtur quod angelus cognoscat discurrendo. 1. Discursus enim intellectus attenditur secundum hoc, quod unum per aliud cognoscitur. Sed angeli cognoscunt unum per aliud: cognoscunt enim creaturas per Verbum. Ergo intellectus angeli cognoscit discurrendo. 2. Praeterea, quidquid potest
