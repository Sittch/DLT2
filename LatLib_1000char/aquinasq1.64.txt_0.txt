S SANCTI THOMAE AQUINATIS PRIMA PARS QUAESTIO LXIV De poena daemonum in quatuor articulos divisa Consequenter quaeritur de poena daemonum. Et circa hoc quaeruntur quatuor. Primo: de obtenebratione intellectus. Secundo: de obstinatione voluntatis. Tertio: de dolore ipsorum. Quarto: de loco poenali ipsorum. ARTICULUS 1 Utrum intellectus daemonis sit obtenebratus per privationem cognitionis omnis veritatis Ad primum sic proceditur. Videtur quod intellectus daemonis sit obtenebratus per privationem cognitionis omnis veritatis. 1. Si enim aliquam veritatem cognoscerent, maxime cognoscerent seipsos, quod est cognoscere substantias separatas. Hoc autem eorum miseriae non convenit: cum ad magnam beatitudinem pertinere videatur, in tantum quod quidam ultimam beatitudinem hominis posuerunt in cognoscendo substantias separatas. Ergo daemones privantur omni cognitione veritatis. 2. Praeterea, id quod est manifestissimum in natura, videtur esse maxime manifestum angelis, sive bonis sive malis. Quod
