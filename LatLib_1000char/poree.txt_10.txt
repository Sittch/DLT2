 petasum Philotae, illum Eugenio trade, Castoropola. Utriusque pretium subinde accipies. SCENA IV. PATRICIUS, IRENAEUS. IRENAEUS. Tantumne inter liberos statuis discriminis, Patrici, ut alteri splendidum ac superbum capitis tegmen, alteri nudum ac prope sordidum destines. PATRICIUS. Tantum inter liberos statuo discriminis, quantum ipsa constituit aetas et natura. An tu filium natu minorem aequaliter cum majore ornatum velis? IRENAEUS. Aequalitatem non exigo, quam tamen adhibent parentes quidem bene cordati. Sed volo similitudinem. Ibi sit vestitus similis, ac prope communis, ubi est similitudo fortunae et sanguinis communio. PATRICIUS. Similis, communis, similitudo, communio, praeclara oratio. Isti parentes bene cordati quorum laudas institutum, liberos arbitrio vestiunt et ornant suo, nonne? IRENAEUS. Prorsus. PATRICIUS. Permitte, obsecro, ut meos quoque arbitratu vestiam et exornem meo. IRENAEUS. Permitto; unum oro quod attinet ad Eugenium... PATRICIUS. Etiam ad Eugenium redis? IRENA
