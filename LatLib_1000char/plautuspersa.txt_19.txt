. Quid iam? SAG. Quia boves bini hic sunt in crumina. TOX. Emitte sodes, ne enices fame; sine ire pastum. SAG. Enim metuo, ut possim reicere in bubile, ne vagentur. TOX. Ego reiciam. habe animum bonum. SAG. Credetur, commodabo. 320 sequere hac sis. argentum hic inest, quod mecum dudum orasti. TOX. Quid tu ais? SAG. Dominus me bovis mercatum Eretriam misit. nunc mi Eretria erit haec tua domus. TOX. Nimis tu facete loquere. atque ego omne argentum tibi hoc actutum incolume redigam; nam iam omnes sycophantias instruxi et comparavi, 325 quo pacto ab lenone auferam hoc argentum, SAG. Tanto melior. TOX. Et mulier ut sit libera atque ipse ultro det argentum. sed sequere me: ad eam rem usus est tua mihi opera.— SA. Vtere ut vis.— ACTVS III III.i SATVRIO Quae res bene vortat mi et tibi et ventri meo perennitatique adeo huic, perpetuo cibus 330 ut mihi supersit, suppetat, superstitet: sequere hac, mea gnata, me, cum dis volentibus. quoi rei opera detur scis, tenes, intellegis; communicavi tecum 
