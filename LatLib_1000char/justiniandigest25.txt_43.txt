25.6.1pr. Ulpianus 34 ad ed. Si de possessione ventris nomine quaeratur et deferente herede mulier iuraverit praegnatem se esse, servandum est iusiurandum nec tenebitur mulier, quasi calumniae causa fuerit in possessionem missa, nec vis ei facienda est post iusiurandum. si tamen peperit, quaeretur veritas, an ex eo praegnas fuerit: alteri enim nec prodest nec nocet iusiurandum inter alios factum, nec partui igitur nocebit. Dig. 25.6.1.1 Ulpianus 34 ad ed. Et hoc edictum ex eadem causa proficiscitur, qua superius: debet enim praetor, quemadmodum facilis est circa bonorum possessionem dandam mulieri ventris nomine, ita calumniam eius impunitam non relinquere. Dig. 25.6.1.2 Ulpianus 34 ad ed. Per calumniam autem in possessione fuisse videtur, quae sciens prudensque se praegnatem non esse voluit in possessionem venire. Dig. 25.6.1.3 Ulpianus 34 ad ed. Hanc autem actionem praetor intra annum utilem pollicetur, ultra non, videlicet quasi poenalem. Dig. 25.6.1.4 Ulpianus 34 ad ed. Simili aute
