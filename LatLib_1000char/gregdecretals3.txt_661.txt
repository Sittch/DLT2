recipit. Ex concilio apud Compendium. Si quis presbyter ordinatus deprehenderit, se non esse baptizatum, baptizetur, et iterum ordinetur. CAP. II. Omissio baptismi non nocet credenti probabiliter, se esse baptizatum. Innocentius III. Episcopo Cremonensi. Apostolicam sedem, venerabilis frater noster, ut debuisti , consulere decrevisti. ( Et infra: ) Unde inquisitioni tuae taliter respondemus, presbyterum, quem sine unda baptismatis extremum diem clausisse literis tuis significasti, quia in sanctae matris ecclesiae fide et Christi nominis confessione perseveravit, ab originali peccato solutum, et coelestis patriae gaudium esse adeptum, ex auctoritate sanctorum Patrum Augustini atique Ambrosii asserimus incunctanter. Lege, frater , super octavo libro Augustini de civitate Dei, ubi inter cetera legitur : " Baptismus invisibiliter ministratur, quem non contemptus religionis, sed terminus necessitatis excludit. " Librum etiam B. Ambrosii de obitu Valentiniani idem asserentis revolve. Sopitis
