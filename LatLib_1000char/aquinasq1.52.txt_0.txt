CI DOCTORIS SANCTI THOMAE AQUINATIS PRIMA PARS QUAESTIO LII De comparatione angelorum ad loca in tres articulos divisa Deinde quaeritur de loco angeli. Et circa hoc quaeruntur tria. Primo: utrum angelus sit in loco. Secundo: utrum possit esse in pluribus locis simul. Tertio: utrum plures angeli possint esse in eodem loco. ARTICULUS 1 Utrum angelus sit in loco Ad primum sic proceditur. Videtur quod angelus non sit in loco. 1. Dicit enim Boetius, in libro De hebd.: Communis animi conceptio apud sapientes est, incorporalia in loco non esse. Et Aristoteles, in IV Physic., dicit quod non omne quod est, est in loco, sed mobile corpus. Sed angelus non est corpus, ut supra ostensum est. Ergo angelus non est in loco. 2. Praeterea, locus est quantitas positionem habens. Omne ergo quod est in loco, habet aliquem situm. Sed habere situm non potest convenire angelo: cum substantia sua sit immunis a quantitate, cuius propria differentia est positionem habere. Ergo angelus non est in loco. 3. Praeter
