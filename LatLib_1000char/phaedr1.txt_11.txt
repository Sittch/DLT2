mihi'. Atque ita locutus improbam leto dedit. Hoc in se dictum debent illi agnoscere, quorum privata servit utilitas sibi, et meritum inane iactant imprudentibus. XXIII. Canis Fidelis Repente liberalis stultis gratus est, verum peritis inritos tendit dolos. Nocturnus cum fur panem misisset cani, obiecto temptans an cibo posset capi, 'Heus', inquit 'linguam vis meam praecludere, ne latrem pro re domini? Multum falleris. Namque ista subita me iubet benignitas vigilare, facias ne mea culpa lucrum'. XXIV. Rana Rupta et Bos Inops, potentem dum vult imitari, perit. In prato quondam rana conspexit bovem, et tacta invidia tantae magnitudinis rugosam inflavit pellem. Tum natos suos interrogavit an bove esset latior. Illi negarunt. Rursus intendit cutem maiore nisu, et simili quaesivit modo, quis maior esset. Illi dixerunt 'bovem'. Novissime indignata, dum vult validius inflare sese, rupto iacuit corpore. XXV. Canes et Corcodilli Consilia qui dant prava cautis hominibus et perdunt operam et deri
