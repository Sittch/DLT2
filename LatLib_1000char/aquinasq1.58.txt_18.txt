d in eis debeat esse meridiana et nocturna cognitio. 3. Praeterea, cognitio distinguitur secundum differentiam cognitorum: unde in III De anima dicit Philosophus quod scientiae secantur quemadmodum et res. Triplex autem est esse rerum: scilicet in Verbo, in propria natura, et in intelligentia angelica, ut Augustinus dicit, II Super Gen. ad litt. Ergo, si ponatur cognitio matutina in angelis et vespertina, propter esse rerum in Verbo et in propria natura; debet etiam in eis poni tertia cognitio, propter esse rerum in intelligentia angelica. Sed contra est quod Augustinus, IV Super Gen. ad litt. et XI De civ. Dei, distinguit cognitionem angelorum per matutinam et vespertinam. Respondeo dicendum quod hoc quod dicitur de cognitione matutina et vespertina in angelis, introductum est ab Augustino, qui sex dies in quibus Deus legitur fecisse cuncta, Gen. 1, intelligi vult non hos usitatos dies qui solis circuitu peraguntur, cum sol quarto die factus legatur; sed unum diem, scilicet cognitione
