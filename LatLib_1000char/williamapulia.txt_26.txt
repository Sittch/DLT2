Salernum. Gaimarius princeps confisus viribus horum, Hos secum Barum deducit et obsidet illud. Imperat Argiroo sibi pareat, urbe relicta Transeat ad Graecos. Monitis parere monentis Abnuit Argirous: confligere non tamen audens Invalidus pugnae se custodivit in urbe. Depopulans agros et amoena novalia Bari, Moenia Gaimarius propriae repedavit ad urbis. Constantinus, eo qui tempore iura regebat Imperii, mandat, properet quantocius ad se Argirous. Iussis favet imperialibus ille. Aequoris Adriaci transvectus fluctibus, urbem Appetit imperii. Placidus, qui praesidet urbi, Suscipit egressum, magnis et honoribus illum Promovet. Interea populus quem rexerat ipse, Pars comiti Petro, pars est sociata Drogoni Tancredi genito: modico quia vixerat eius Tempore germanus, vir ferrea dictus habere Brachia Guilermus, cui vivere si licuisset, Nemo poeta suas posset depromere laudes, Tanta fuit probitas animi, tam vivida virtus. Umfredum totus cum fratre Drogone tremebat Italiae populus, quamvis tunc tem
