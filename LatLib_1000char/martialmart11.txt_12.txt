hi cum voces trecentos, quare non veniam vocatus ad te miraris quererisque litigasque. Solus ceno, Fabulle, non libenter. XXXVI Gaius hanc lucem gemma mihi Julius alba signat, io, votis redditus ecce meis. Desperasse juvat veluti jam rupta sororum fila; minus gaudent qui timuere nihil. Hypne, quid expectas, piger? Immortale Falernum funde, senem poscunt talia vota cadum: quincunces et sex cyathos besemque bibamus, "Gaius" ut fiat "Julius" et "Proculus." XXXVII Zoile, quid tota gemmam praecingere libra te juvat et miserum perdere sardonycha? Anulus iste tuis fuerat modo cruribus aptus: non eadem digitis pondera conveniunt. XXXVIII Mulio viginti ven√Æt modo milibus, Aule. Miraris pretium tam grave? Surdus erat. XXXIX Cunarum fueras motor, Charideme, mearum et pueri custos assiduusque comes. Jam mihi nigrescunt tonsa sudaria barba et queritur labris puncta puella meis; sed tibi non crevi; te noster vilicus horret, te dispensator, te domus ipsa pavet. Ludere nec nobis nec tu permittis amare
