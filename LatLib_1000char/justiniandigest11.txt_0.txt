URIS ENUCLEATI EX OMNI VETERE IURE COLLECTI DIGESTORUM SEU PANDECTARUM LIBER UNDECIMUS Dig. 11.1.0. De interrogationibus in iure faciendis et interrogatoriis actionibus. Dig. 11.2.0. De quibus rebus ad eundem iudicem eatur. Dig. 11.3.0. De servo corrupto. Dig. 11.4.0. De fugitivis. Dig. 11.5.0. De aleatoribus. Dig. 11.6.0. Si mensor falsum modum dixerit. Dig. 11.7.0. De religiosis et sumptibus funerum et ut funus ducere liceat. Dig. 11.8.0. De mortuo inferendo et sepulchro aedificando. Dig. 11.1.0. De interrogationibus in iure faciendis et interrogatoriis actionibus. Dig. 11.1.1pr. Callistratus 2 ed. monit. Totiens heres in iure interrogandus est, qua ex parte heres sit, quotiens adversus eum actio instituitur et dubitat actor, qua ex parte is, cum quo agere velit, heres sit. est autem interrogatio tunc necessaria, cum in personam sit actio et ita, si certum petetur, ne, dum ignoret actor, qua ex parte adversarius defuncto heres exstiterit, interdum plus petendo aliquid damni sentiat. 
