e floridulo nitens, alba parthenice uelut luteumue papauer. at, marite, ita me iuuent caelites, nihilo minus pulcer es, neque te Venus neglegit. sed abit dies: perge, ne remorare. non diu remoratus es: iam uenis. bona te Venus iuuerit, quoniam palam quod cupis cupis, et bonum non abscondis amorem. ille pulueris Africi siderumque micantium subducat numerum prius, qui uestri numerare uolt multa milia ludi. ludite ut lubet, et breui liberos date. non decet tam uetus sine liberis nomen esse, sed indidem semper ingenerari. Torquatus uolo paruulus matris e gremio suae porrigens teneras manus dulce rideat ad patrem semihiante labello. sit suo similis patri Manlio et facile insciis noscitetur ab omnibus, et pudicitiam suae matris indicet ore. talis illius a bona matre laus genus approbet, qualis unica ab optima matre Telemacho manet fama Penelopeo. claudite ostia, uirgines: lusimus satis. at boni coniuges, bene uiuite et munere assiduo ualentem exercete iuuentam. LXII. exametrum carmen nuptial
