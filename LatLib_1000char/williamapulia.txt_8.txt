os aliquot, Gallorum exercitus urbem Condidit Aversam Rannulfo consule tutus. Hic opibus plenus locus utilis est et amoenus; Non sata, non fructus, non prata arbustaque desunt. Nullus in orbe locus iocundior. Hunc generosi Consulis elegit prudentia praememorati. Huius praeclara processit stirpe Ricardus Qui post successit, quo non animosior ullus, Nemo magis largus. Qui non virtute minorem Iordanem genuit, Iordanis et inde Ricardum; Iamque viro vires condignas fert adolescens. Moenibus Aversa Rannulfus ab urbe peractis Ad patriam misit legatos, qui properare Normannos facerent, et quam sit amoena referrent Appula fertilitas; inopes fore mox opulentos, Divitibus multo plus polliceantur habendum. Talibus auditis, et egentes et locupletes Adveniunt multi; properat quod fasce levetur Paupertatis inops, ac quaerat ut optima dives. Interea multo decurso tempore, nullus Partibus Ausoniis Gallorum terror habetur, Ex quo Normannos catapan abscedere fecit Imperii Melum superando Basilius hostem.
