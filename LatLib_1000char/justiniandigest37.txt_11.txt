uasi nepos sive emancipatus est: puto enim et emancipato patre nepotem quoque cum patre suo ex edicto admitti. Dig. 37.4.1.8 Ulpianus 39 ad ed. Filium habuit et ex eo nepotem: filius emancipatus vel in potestate manens deportatus est: quaeritur, an nepoti noceat. et verius est in utroque casu nepotem admittendum: deportatos enim mortuorum loco habendos. Dig. 37.4.1.9 Ulpianus 39 ad ed. Si et pater et filius deportati sint et ambo restituti, dicemus ad bonorum possessionem admitti filium. sed et si filius in metallum damnatus vel alia poena, quae servum efficit, restitutus sit, nihilo minus admittetur: aliter non. Dig. 37.4.2 Hermogenianus 3 iuris epit. Idemque est et si pater poenae et servus efficiatur et postea restituatur. Dig. 37.4.3pr. Ulpianus 39 ad ed. Non tantum autem ipsi emancipati admittuntur ad bonorum possessionem, verum etiam hi quoque, qui ex his nati sunt. Dig. 37.4.3.1 Ulpianus 39 ad ed. Si duos habens nepotes alterum emancipatum loco filii adoptaverit, videndum, an so
