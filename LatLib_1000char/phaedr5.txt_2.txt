meliam?" Respondit: "Mecum facile redeo in gratiam, quia non fuisse mentem laedendi scio. Sed te, contempti generis animal improbum, quae delectaris bibere humanum sanguinem, optem carere uel maiore incommodo." Hoc argumento uenia donari decet qui casu peccat. Nam qui consilio est nocens, illum esse quauis dignum poena iudico. IV. Asinus et Porcelli Hordeum Quidam immolasset uerrem cum sancto Herculi, cui pro salute uotum debebat sua, asello iussit reliquias poni hordei. Quas aspernatus ille sic locutus est: "Libenter istum prorsus adpeterem cibum, nisi qui nutritus illo est iugulatus foret." Huius respectu fabulae deterritus, periculosum semper uitaui lucrum. Sed dicis: "Qui rapuere diuitias, habent." Numeremus agedum qui deprensi perierunt; maiorem turbam punitorum reperies. Paucis temeritas est bono, multis malo. V. Scurra et Rusticus Prauo fauore labi mortales solent et, pro iudicio dum stant erroris sui, ad paenitendum rebus manifestis agi. Facturus ludos diues quidam nobilis prop
