am daret enterocelicus unctor, Udorum tetricus censor et asper erat: Frangendos calices effundendumque Falernum 5 Clamabat, biberet quod modo lotus eques. A sene sed postquam patruo venere trecenta, Sobrius a thermis nescit abire domum. O quantum diatreta valent et quinque comati! Tunc, cum pauper erat, non sitiebat Aper. LXXI Nil non, Lygde, mihi negas roganti: At quondam mihi, Lygde, nil negabas. LXXII Iugera mercatus prope busta latentis agelli Et male compactae culmina fulta casae, Deseris urbanas, tua praedia, Pannyche, lites Parvaque, sed tritae praemia certa togae. Frumentum, milium tisanamque fabamque solebas 5 Vendere pragmaticus, nunc emis agricola. LXXIII Heredem tibi me, Catulle, dicis. Non credam, nisi legero, Catulle. LXXIV Dum tibi Niliacus portat crystalla cataplus, Accipe de circo pocula Flaminio. Hi magis audaces, an sunt qui talia mittunt Munera? Sed gemmis vilibus usus inest: Nullum sollicitant haec, Flacce, toreumata furem, 5 Et nimium calidis non vitiantur aquis. 
