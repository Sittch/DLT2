mnatam testem produci vel dicere testimonium vetat. Dig. 28.1.20.7 Ulpianus 1 ad sab. Servus quoque merito ad sollemnia adhiberi non potest, cum iuris civilis communionem non habeat in totum, ne praetoris quidem edicti. Dig. 28.1.20.8 Ulpianus 1 ad sab. Et veteres putaverunt eos, qui propter sollemnia testamenti adhibentur, durare debere, donec suprema contestatio peragatur. Dig. 28.1.20.9 Ulpianus 1 ad sab. Non tamen intellegentiam sermonis exigimus: hoc enim divus marcus didio iuliano in teste, qui latine non noverat, rescripsit: nam si vel sensu percipiat quis, cui rei adhibitus sit, sufficere. Dig. 28.1.20.10 Ulpianus 1 ad sab. Sed si detenti sint inviti ibi testes, putant non valere testamentum. Dig. 28.1.21pr. Ulpianus 2 ad sab. Heredes palam ita, ut exaudiri possunt, nuncupandi sint: licebit ergo testanti vel nuncupare heredes vel scribere: sed si nuncupat, palam debet. quid est palam? non utique in publicum, sed ut exaudiri possit: exaudiri autem non ab omnibus, sed a testibus:
