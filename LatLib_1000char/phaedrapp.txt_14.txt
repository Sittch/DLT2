 perdidisset tempus aliquot milium, ostendit sese coruus et superuolans AVE usque ingessit. Tum se lusum intelligens "At male tibi sit" inquit, "ales pessime, qui festinantis sic detinuisti pedes." XXIV. [Pastor et capella] Nihil ita occultum esse quod non reuelatur Pastor capellae cornu baculo fregerat: rogare coepit ne se domino proderet. "Quamuis indigne laesa reticebo tamen; sed res clamabit ipsa quid deliqueris." XXV. [Serpens et lacerta] Vbi leonis pellis deficit, uulpinam insuendam esse; hoc est, ubi deficiunt uires astu utendum Serpens lacertam forte auersam prenderat, quam deuorare patula cum uellet gula, arripuit illa prope iacentem surculum, et pertinaci morsu transuersum tenens auidum solleti rictum frenauit mora. praedam dimisit ore serpens inritam. XXVI. [Cornix et ouis] Multos lacessere debiles et cedere fortibus Odiosa cornix super ouem consederat; quam dorso cum tulisset inuita et diu, "Hoc" inquit "si dentato fecisses cani, poenas dedisses." Illa contra pessima: "Desp
