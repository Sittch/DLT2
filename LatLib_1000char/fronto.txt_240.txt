a isti unam eandemque sententiam multimodis faciunt: Ventilant, commutant, comvertunt, eadem lacinia saltitant, refricant eandem unam sententiam saepius quam puellae olfactaria sucina. 5 Dicendum est de fortuna aliquid: Omnis ibi Fortunas Antiatis, Praenestinas, respicientis, balnearum etiam Fortunas omnis cum pennis, cum roteis, cum gubernaculis reperias. 6 Unum exempli causa poetae prohoemium commemorabo, poetae ejusdem temporis ejusdemque nominis: Fuit aeque Annaeus. Is initio carminis sui septem primis versibus nihil aliud quam “bella plus quam civilia” interpretatus est. Num hoc replicet quot sententiis? “Jusque datum sceleri” una sententia est. “In sua victrici conversum viscera”, jam haec altera est. “Cognatasque acies”, tertia haec erit. “In commune nefas” quartam numerat. “Infestisque obvia signa” cumulat quoque quintam. “Signis pares aquilas”, sexta haec Herculis aerumna. “Et pila minantia pilis” septimum de Ajacis scuto corium. Annaea, quis finis erit? Aut si nullus finis ne
