ore vicisset suo. Sed obfirmandum pectus, et adversus insidiosas preces obdurandum. Euge pectus, euge, muliebres sensus exue, viriles concipe. SCENA XII. DOLOPHILUS, PATRICIUS. DOLOPHILUS. Here, parata sunt omnia; nihil est in mora cur viam ineas, ubi libitum erit. PATRICIUS. Factum bene: Proficiscor. Dum redeo, ibis ad Crysaldum. DOLOPHILUS. Ad Crysaldum mercatorem qui nobis annonam providere solet. PATRICIUS. Ad ipsum Crysaldum mercatorem. DOLOPHILUS. Ut nobis cibos in esuriales ferias provideat, optimos scilicet. PATRICIUS. Non hoc agitur. DOLOPHILUS. Nempe ut nobis vina comparet salubriora. PATRICIUS. Neque istud volo. DOLOPHILUS. Id ego pervelim. PATRICIUS. Rogabis ut inquirat sedulo num quis navigaturus sit brevi ad Insulas Americae, et in ejus navi sedem pretio conducat. DOLOPHILUS. An tu eo migrare velis ista aetate? PATRICIUS. Omitte interrogare, et imperata facesse. DOLOPHILUS. Faciam, nihil est praeterea quod imperes? PATRICIUS. Diligenter observabis quicquid absente me domi
