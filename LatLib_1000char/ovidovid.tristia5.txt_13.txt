hi. Edidit haec mores illis heroisin aequos, quis erat Eetion Icariusque pater. Nata pudicitia est, uirtus probitasque, fidesque, at non sunt ista gaudia nata die, sed labor et curae fortunaque moribus inpar, iustaque de uiduo paene querela toro. Scilicet aduersis probitas exercita rebus tristi materiam tempore laudis habet. Si nihil infesti durus uidisset Vlixes, Penelope felix sed sine laude foret. Victor Echionias si uir penetrasset in arces, forsitan Euadnen uix sua nosset humus. Cum Pelia genitae tot sint, cur nobilis una est? Nempe fuit misero nupta quod una uiro. Effice ut Iliacas tangat prior alter harenas, Laudamia nihil cur referatur erit. Et tua, quod malles, pietas ignota maneret, implerent uenti si mea uela sui. Di tamen et Caesar dis accessure, sed olim, aequarint Pylios cum tua fata dies, non mihi, qui poenam fateor meruisse, sed illi parcite, quae nullo digna dolore dolet. VI Tu quoque, nostrarum quondam fiducia rerum, qui mihi confugium, qui mihi portus eras, tu quoque
