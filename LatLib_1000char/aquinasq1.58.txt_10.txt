similitudinem, prout scilicet cognoscunt sensibilia praesentia; tamen absque omni discursu. ARTICULUS 4 Utrum angeli intelligant componendo et dividendo Ad quartum sic proceditur. Videtur quod angeli intelligant componendo et dividendo. 1. Ubi enim est multitudo intellectuum, ibi est compositio intellectuum, ut dicitur in III De anima. Sed in intellectu angeli est multitudo intellectuum: cum per diversas species diversa intelligat, et non omnia simul. Ergo in intellectu angeli est compositio et divisio. 2. Praeterea, plus distat negatio ab affirmatione, quam quaecumque duae naturae oppositae: quia prima distinctio est per affirmationem et negationem. Sed aliquas naturas distantes angelus non cognoscit per unum, sed per diversas species, ut ex dictis patet. Ergo oportet quod affirmationem et negationem cognoscat per diversa. Et ita videtur quod angelus intelligat componendo et dividendo. 3. Praeterea, locutio est signum intellectus. Sed angeli hominibus loquentes, proferunt affirmativas
