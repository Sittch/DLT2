venit, sine virtute argutum civem mihi habeam pro praefica, 495 quae alios conlaudat, eapse sese vero non potest. nunc ad amicam decimo mense post Athenas Atticas viso, quam gravidam hic reliqui meo compressu, quid ea agat. PHRON. Vide quis loquitur tam propinque. ASTAPHIVM Miles, mea Phronesium, tibi adest Stratophanes. nunc tibi opust, aegram ut te adsimules. PH. Tace. 500 cui adhuc ego tam mala eram monetrix, me maleficio vinceres? ST. Peperit mulier, ut ego opinor. A. Vin adeam ad hominem? PH. Volo. S. Euge, Astaphium eccam it mi advorsum. A. Salve ecastor, Stratophanes. [venire] salvom <te> â€” STRAT. Scio. sed peperitne, opsecro, Phronesium? AST. Peperit puerum nimium lepidum. STRAT. Ehem, ecquid mei similest? 505 AST. Rogas? quin ubi natust machaeram et clupeum poscebat sibi? STRAT. Meus est, scio iam de argumentis. AST. Nimium tui similest. STRAT. Papae, iam magnust? iamne iit ad legionem? ecquae spolia rettulit? AST. Heia, nudius quintus natus ille quidem est. STRAT. Quid postea
