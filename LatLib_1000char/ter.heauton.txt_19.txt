 modo: hodie sero ac nequiquam voles. CLIN. datur, fruare dum licet; nam nescias . . 345 CLIT. Syre inquam! SY. perge porro, tamen istuc ago. CLIN. ei(u)s sit potestas posthac an numquam tibi. CLIT. verum hercle istuc est. Syre, Syre inquam, heus heus Syre! SY. concaluit. quid vis? CLIT. redi, redi! SY. adsum: dic quid est? iam hoc quoque negabi' tibi placere. CLIT. immo, Syre, 350 et me et meum amorem et famam permitto tibi. tu es iudex: nequid accusandu' sis vide. SY. ridiculumst istuc me admonere, Clitipho, quasi istic minor mea res agatur quam tua. hic siquid nobis forte advorsi evenerit, 355 tibi erunt parata verba, huic homini verbera: quapropter haec res ne utiquam neglectust mihi. sed istunc exora ut suam esse adsimulet. CLIN. scilicet facturum me esse; in eum iam res rediit locum ut sit necessu'. CLIT. merito te amo, Clinia. 360 CLIN. verum illa nequid titubet. SY. perdoctast probe. CLIT. at hoc demiror qui tam facile potueris persuadere illi, quae solet quos spernere! SY. in 
