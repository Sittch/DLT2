praestat huiusmodi iuramentum, episcopo, tanquam capiti, principaliter obligatur. [ Dat. Ferentini VI. Non. Iul. 1203.] CAP. XX. Appellatione ecclesiasticae censurae comprehenditur excommunicatio, suspensio et interdictum. Idem Priori S. Fridiani LucanI. Quaerenti, quid per censuram ecclesiasticam debeat intelligi, quum huiusmodi clausulam in nostris literis apponimus, respondemus, quod per eam non solum interdicti, sed suspensionis et excommunicationis sententia valeat intelligi, nisi iudex discretus, rerum et personarum circumstantiis indagatis, ferat quam magis viderit expedire. CAP. XXI. In privilegiis de decimis novalium non solvendis illud appellatur novale, de cuius cultura non est memoria, et quod prius modicum vel nullum fructum afferebat. Idem Caesaraugustano Episcopo. Quid per "novale" vocabulum intelligi debeat, a nobis tua fraternitas requisivit. Licet autem quidam dixerint, quod novale sit terra praecisa, quae anno cessat, aliis asserentibus, quod ex silva, quae arboribus
