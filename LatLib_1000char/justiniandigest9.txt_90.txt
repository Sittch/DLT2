ductus sit, exceptione doli mali posita dominus absolvetur. Dig. 9.4.39.4 Iulianus 9 Dig. Sed et mortuo servo antequam iudicium accipiatur, omnino hac actione non tenebitur dominus. Dig. 9.4.40 Iulianus 22 Dig. Si servus legatus ante aditam hereditatem rem heredis futuri subtraxerit, poterit is cum legatario qui legatum agnoverit furti agere: sed si idem servus hereditariam rem subtraxerit, furti actio cessabit, quia huiusmodi rerum furtum non fit: ad exhibendum autem actio competit. Dig. 9.4.41 Iulianus 2 ad urs. ferocem. Cum servus communis alteri dominorum damnum iniuria dedit, idcirco legis aquiliae actio non est, quia, si extraneo damnum dedisset, cum altero in solidum lege aquilia agi posset: sicuti, cum servus communis furtum fecerit, cum altero domino furti agi non potest, sed communi dividundo agi potest. Dig. 9.4.42pr. Ulpianus 37 ad ed. Si ad libertatem proclamaverit is cuius nomine noxale iudicium susceptum est, sustineri debet id iudicium, quoad de statu eius iudicetur: et
