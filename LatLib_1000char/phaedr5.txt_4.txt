cet, sed, in priore quia nil compererant, latens), peruellit aurem uero, quem celauerat, et cum dolore uocem naturae exprimit. Adclamat populus scurram multo similius imitatum, et cogit rusticum trudi foras. At ille profert ipsum porcellum e sinu, turpemque aperto pignore errorem probans: "En hic declarat quales sitis iudices!" VI. Duo Calui Inuenit caluus forte in triuio pectinem. Accessit alter aeque defectus pilis. "Heia" inquit "in commune quodcumque est lucri! " Ostendit ille praedam et adiecit simul: "Superum uoluntas fauit; sed fato inuido carbonem, ut aiunt, pro thensauro inuenimus." Quem spes delusit, huic querela conuenit. VII. Princeps Tibicen Vbi uanus animus aura captus friuola arripuit insolentem sibi fiduciam, facile ad derisum stulta leuitas ducitur. Princeps tibicen notior paulo fuit, operam Bathyllo solitus in scaena dare. Is forte ludis, non satis memini quibus, dum pegma rapitur, concidit casu graui necopinus et sinistram fregit tibiam, duas cum dextras maluisset pe
