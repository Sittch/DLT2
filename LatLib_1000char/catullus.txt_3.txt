tera mille, deinde centum. dein, cum milia multa fecerimus, conturbabimus illa, ne sciamus, aut ne quis malus inuidere possit, cum tantum sciat esse basiorum. VI. ad Flauium FLAVI, delicias tuas Catullo, ni sint illepidae atque inelegantes, uelles dicere nec tacere posses. uerum nescio quid febriculosi scorti diligis: hoc pudet fateri. nam te non uiduas iacere noctes nequiquam tacitum cubile clamat sertis ac Syrio fragrans oliuo, puluinusque peraeque et hic et ille attritus, tremulique quassa lecti argutatio inambulatioque. nam inista preualet nihil tacere. cur? non tam latera ecfututa pandas, ni tu quid facias ineptiarum. quare, quidquid habes boni malique, dic nobis. uolo te ac tuos amores ad caelum lepido uocare uersu. VII. ad Lesbiam QVAERIS, quot mihi basiationes tuae, Lesbia, sint satis superque. quam magnus numerus Libyssae harenae lasarpiciferis iacet Cyrenis oraclum Iouis inter aestuosi et Batti ueteris sacrum sepulcrum; aut quam sidera multa, cum tacet nox, furtiuos hominum u
