isset, aequipararetur Deo in duratione. Ergo certum est non semper mundum fuisse. 6. Praeterea, si mundus semper fuit, infiniti dies praecesserunt diem istum. Sed infinita non est pertransire. Ergo nunquam fuisset perventum ad hunc diem: quod est manifeste falsum. 7. Praeterea, si mundus fuit aeternus, et generatio fuit ab aeterno. Ergo unus homo genitus est ab alio in infinitum. Sed pater est causa efficiens filii, ut dicitur in II Physic. Ergo in causis efficientibus est procedere in infinitum: quod improbatur in II Metaphys. 8. Praeterea, si mundus et generatio semper fuit, infiniti homines praecesserunt. Sed anima hominis est immortalis. Ergo infinitae animae humanae nunc essent actu: quod est impossibile. Ergo ex necessitate sciri potest quod mundus incoeperit; et non sola fide tenetur. Sed contra, fidei articuli demonstrative probari non possunt: quia fides de non apparentibus est, ut dicitur ad Heb. 11,1. Sed Deum esse Creatorem mundi, sic quod mundus incoeperit esse, est articu
