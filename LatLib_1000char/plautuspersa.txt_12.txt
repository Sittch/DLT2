t. SOPH. At pol multi esse ita sciunt. PAEG. Heia. SOPH. Beia. PAEG. Tuo ex ingenio mores alienos probas. SOPH. Fateor ego profecto me esse ut decet lenonis familiae. PAEG. Satis iam dictum habeo. SOPH. Sed quid tu? confitere ut te autumo? PAEG. Fatear, si ita sim. SOPH. Iam abi, vicisti. PAEG. Abi nunciam ergo. 215 SOPH. Hoc mi expedi, quo agis? PAEG. Quo tu? SOPH. Dic tu. < PAEG. Dic tu. SOPH. > Prior rogavi. PAEG. At post scies. SOPH. Eo ego hinc haud longe. PAEG. Et quidem ego haud longe <hinc eo>. SOPH. Quo ergo <is>, scelus? PAEG. Nisi sciero prius ex te, tu ex me numquam hoc quod rogitas scies. SOPH. Numquam ecastor hodie scibis prius quam ex te audivero. PAEG. Itane est? SOPH. Itane est. PAEG. Mala es. SOPH. Scelestu's. 220 PAEG. Decet me. SOPH. Me quidem addecet. PAEG. Quid ais? certumnest celare, quo iter facias, pessuma? SOPH. Offirmastin occultare quo te immittas, pessume? PAEG. Par pari respondes dicto. abi iam, quando ita certa res. nihili facio scire. valeas. SOPH. Asta.
