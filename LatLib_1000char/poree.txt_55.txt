e. Surgit, et in parietem irruit quasi muro caput impacturus. IRENAEUS. Vive, Patrici, vive, ut emendes Philotam, ut ipse te emendes et liberos amare discas. PATRICIUS. Certum est, neminem amabo deinceps. IRENAEUS. Quid? ne Eugenium quidem amabis? quem tu expertus es tam amantem tui. PATRICIUS. Non. Ne forte amando faciam ex amante perfidum. IRENAEUS. Non omnes eodem sunt ingenio adolescentes. Multi sunt quos parentes amare possint, absque periculo. Nec unquam liberos amando perdit pater, cum prudenter amat. PATRICIUS. Doce igitur quid sit prudenter amare, nam ego... IRENAEUS. Non is ego sum alios qui edoceam. Illud tamen dicam quod ipsa natura praescribit, et ratio comprobat. Sit aequalis, vel certe videatur aequalis in omnes liberos paternus amor. Ne sit severus nimis, aut nimis remissus; parcus nimis, aut nimis prodigus. Atque ut multa uno verbo complectar, liberos non propter se ipsum amet pater, sed propter ipsos, et id curet ut amando faciat meliores. Ego te nimium moror. Has lit
