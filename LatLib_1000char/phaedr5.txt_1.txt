 ille in conspectu meo audet ceuere?" Responderunt proximi: "Hic est Menander scriptor." Mutatus statim "Homo" inquit "fieri non potest formosior." II. Duo Milites et Latro Duo cum incidissent in latronem milites, unus profugit, alter autem restitit et uindicauit sese forti dextera. Latrone excusso timidus accurrit comes stringitque gladium, dein reiecta paenula "Cedo" inquit "illum; iam curabo sentiat quos attemptarit." Tunc qui depugnauerat: "Vellem istis uerbis saltem adiuuisses modo; constantior fuissem uera existimans. Nunc conde ferrum et linguam pariter futilem. Vt possis alios ignorantes fallere, ego, qui sum expertus quantis fugias uiribus, scio quam uirtuti non sit credendum tuae." Illi adsignari debet haec narratio, qui re secunda fortis est, dubia fugax. III. Caluus et Musca Calui momordit musca nudatum caput, quam opprimere captans alapam sibi duxit grauem. Tunc illa inridens: "Punctum uolucris paruulae uoluisti morte ulcisci; quid facies tibi, iniuriae qui addideris contu
