a, et manens in eius coniugio fornicaris. dicitur tibi: [ne accipias in uanum nomen domini dei tui], ne existimes creaturam esse Christum quia pro te suscepit creaturam. et tu contemnis eum qui aequalis est patri et unum cum patre. dicitur tibi ut spiritaliter obserues sabbatum, non quomodo Iudaei obseruant sabbatum carnali otio. uacare enim uolunt ad nugas atque luxurias suas. melius enim faceret Iudaeus in agro suo aliquid utile quam in theatro seditiosus exsisteret. et melius feminae eorum die sabbati lanam facerent quam toto die in maenianis suis impudice saltarent. tibi autem dicitur ut obserues spiritaliter sabbatum, in spe futurae quietis quam tibi promittit dominus. quisquis enim propter illam quietem futuram agit quidquid potest, quamuis laboriosum uideatur quod agit, tamen si ad fidem promissae quietis id refert, nondum quidem sabbatum habet in re, sed habet in spe. tu autem ad hoc uis requiescere ut labores, cum ad hoc debeas laborare ut requiescas. dicitur tibi: [honora pat
