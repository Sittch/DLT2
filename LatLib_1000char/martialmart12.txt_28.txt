 nova. Audemus saturas: Lucilius esse laboras. Ludo levis elegos: tu quoque ludis idem. Quid minus esse potest? epigrammata fingere coepi: Hinc etiam petitur iam mea palma tibi. 10 Elige, quid nolis — quis enim pudor, omnia velle? — Et si quid non vis, Tucca, relinque mihi. XCV Musseti pathicissimos libellos, Qui certant Sybariticis libellis, Et tinctas sale pruriente chartas Instanti lege Rufe; sed puella Sit tecum tua, ne talassionem 5 Indicas manibus libidinosis Et fias sine femina maritus. XCVI Cum tibi nota tui sit vita fidesque mariti, Nec premat ulla tuos sollicitetve toros, Quid quasi paelicibus torqueris inepta ministris, In quibus et brevis est et fugitiva Venus? Plus tibi quam domino pueros praestare probabo: 5 Hi faciunt, ut sis femina sola viro; Hi dant quod non vis uxor dare. 'Do tamen,' inquis, 'Ne vagus a thalamis coniugis erret amor.' Non eadem res est: Chiam volo, nolo mariscam: Ne dubites quae sit Chia, marisca tua est. 10 Scire suos fines matrona et femina debet: Ce
