a’, immo dicteria potius eum quam dicta confingere. 3 Itane existimas graviores sententias et eadem e re apud Annaeum istum reperturum te quam apud Sergium? “Sed non modulatas aeque”. Fateor, si prandium idem utriusque apponatur, adpositas oleas alter digitis prendat, ad os adferat, ut manducandi jus fasque est, ita dentibus subiciat, alter autem oleas suas in altum jaciat, ore aperto excipiat, exceptas ut calculos praestrigiator primoribus labris ostentet? Ea re profecto pueri laudent et convivae delectantur, sed alter pudice pranderit, alter labellis gesticulatus erit. “Atenim sunt quaedam in libris ejus scite dicta, graviter quoque nonnulla.” Etiam lamminae interdum argentiolae in cloacis inveniuntur: Eane re cloacas purgandas redimemus? 4 Primum illud in isto genere dicendi vitium turpissimum, quod eandem sententiam milliens alio atque alio amictu indutam referunt. Ut histriones, quom palliolatim saltant caudam cycni, capillum Veneris, Furiae flagellum, eodem pallio demonstrant, it
