." quid cum illis agas qui neque ius neque bonum atque aequom sciunt, meliu' peiu', prosit obsit, nil vident nisi quod lubet? SO. mi Chreme, peccavi, fateor: vincor. nunc hoc te obsecro, quanto tuos est animu' natu gravior, ignoscentior, 645 ut meae stultitiae in iustitia tua sit aliquid praesidi. CH. scilicet equidem istuc factum ignoscam; verum, Sostrata, male docet te mea facilitas multa. sed istuc quidquid est qua hoc occeptumst causa loquere. SO. ut stultae et misere omnes sumus religiosae, quom exponendam do illi, de digito anulum 650 detraho et eum dico ut una cum puella exponeret: si moreretur, ne expers partis esset de nostris bonis. CH. istuc recte: conservasti te atque illam. SO. is hic est anulus. CH. unde habes? SO. quam Bacchi' secum adduxit adulescentulam, SY. hem. CH. quid illa narrat? SO. ea lavatum dum it, servandum mihi dedit. 655 animum non advorti primum; sed postquam aspexi ilico cognovi, ad te exsilui. CH. quid nunc suspicare aut invenis de illa? SO. nescio nisi 
