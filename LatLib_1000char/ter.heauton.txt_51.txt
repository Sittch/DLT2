 tibi credere omnia, abs te petere et poscere, nequam aliam quaerat copiam ac te deserat. CH. immo abeat multo malo quovis gentium quam hic per flagitium ad inopiam redigat patrem. nam si illi pergo suppeditare sumptibus, 930 Menedeme, mihi illaec vere ad rastros res redit. ME. quot incommoditates in hac re capies, nisi caves! difficilem te esse ostendes et ignosces tamen post, et id ingratum. CH. ah nescis quam doleam. ME. ut lubet. quid hoc quod rogo, ut illa nubat nostro? nisi quid est 935 quod mage vis. CH. immo et gener et adfines placent. ME. quid doti' dicam te dixisse filio? quid obticuisti? CH. dotis? ME. ita dico. CH. ah. ME. Chreme, nequid vereare, si minu': nil nos dos movet. CH. duo talenta pro re nostra ego esse decrevi satis; 940 sed ita dictu opus est, si me vis salvom esse et rem et filium, me mea omnia bona doti dixisse illi. ME. quam rem agis? CH. id mirari te simulato et illum hoc rogitato simul quam ob rem id faciam. ME. quin ego vero quam ob rem id facias nescio. 
