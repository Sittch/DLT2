nte displicuit tandem incipiat complacere, dummodo ad contrahendum legitimae sint personae. TITULUS XVIII. DE FURTIS. CAP. I. In Exodo. Qui furatur hominem, et vendiderit eum , convictus noxae morte moriatur. CAP. II. Furibus et latronibus in peccato obeuntibus sacramenta ecclesiastica deneganda sunt; secus, si in morte eos poenituit. Ex concilio TriburiensI. Fures et latrones si in furando vel depraedando occiduntur, visum est, pro eis non esse orandum. Sed si comprehensi aut vulnerati presbytero vel diacono confessi fuerint, communionem eis non negamus. CAP. III. Committens furtum ex necessitate non multum urgente, peccat, sed non graviter; unde imponenda est ei levis poenitentia. H. d. secundum communem intellectum. Ex poenitentiali TheodorI. Si quis propter necessitatem famis aut nuditatis furatus fuerit cibaria,vestem vel pecus, poeniteat hebdomadas tres, et, si reddiderit, non cogatur ieiunare. CAP. IV. Non indicans furem propter lucrum, quod ab eo consequitur, reus peccati est. 
