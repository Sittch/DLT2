id nunc agetis? nam hinc quidem a me non potest argentum auferri, qui praesertim senserim. 505 ne quisquam credat nummum, iam edicam omnibus. PS. Numquam edepol quoiquam supplicabo, dum quidem tu vives. tu mihi hercle argentum dabis, abs te equidem sumam. SIM. Tu a me sumes? PS. Strenue. SIM. Excludito mi hercle oculum, si dedero. PS. Dabis. 510 iam dico ut a me caveas. SIM. Certe edepol scio, si apstuleris, mirum et magnum facinus feceris. PS. Faciam. SIM. Si non apstuleris? PS. Virgis caedito. sed quid, si apstulero? SIM. Do Iovem testem tibi, te aetatem impune habiturum. PS. Facito ut memineris. 515 SIM. Egon ut cavere nequeam, cui praedicitur? PS. Praedico, ut caveas. dico, inquam, ut caveas. cave. em istis mihi tu hodie manibus argentum dabis. CAL. Edepol mortalem graphicum, si servat fidem. PS. Servitum tibi me abducito, ni fecero. 520 CAL. Bene atque amice dicis. ~nam nunc, nam meust. PS. Vin etiam dicam quod vos magis miremini? CAL. Studeo hercle audire, nam ted ausculto lubens
