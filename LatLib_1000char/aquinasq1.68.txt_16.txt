a aquis non eadem ratione; sed locus superior est locus generationis aquarum, locus autem inferior est locus quietis earum. Ad secundum dicendum quod, si accipiantur aquae diversae secundum speciem, firmamentum dicitur dividere aquas ab aquis, non sicut causa faciens divisionem; sed sicut terminus utrarumque aquarum. Ad tertium dicendum quod Moyses, propter invisibilitatem aeris et similium corporum, omnia huiusmodi corpora sub aquae nomine comprehendit. Et sic manifestum est quod ex utraque parte firmamenti, qualitercumque accepti, sunt aquae. ARTICULUS 4 Utrum sit unum caelum tantum Ad quartum sic proceditur. Videtur quod sit unum caelum tantum. 1. Caelum enim contra terram dividitur, cum dicitur: In principio creavit Deus caelum et terram. Sed terra est una tantum. Ergo et caelum est unum tantum. 2. Praeterea, omne quod constat ex tota sua materia, est unum tantum. Sed caelum est huiusmodi, ut probat Philosophus in I De caelo. Ergo caelum est unum tantum. 3. Praeterea, quidquid dici
