 quod hoc ens non est illud ens, et sic secundo apprehendimus divisionem; tertio, unum; quarto, multitudinem. ARTICULUS 3 Utrum Deus sit unus Ad tertium sic proceditur. Videtur quod Deus non sit unus. 1. Dicitur enim I ad Cor. 8,5: siquidem sunt dii multi et domini multi. 2. Praeterea, unum quod est principium numeri, non potest praedicari de Deo, cum nulla quantitas de Deo praedicetur. Similiter nec unum quod convertitur cum ente: quia importat privationem, et omnis privatio imperfectio est, quae Deo non competit. Non est igitur dicendum quod Deus sit unus. Sed contra est quod dicitur Deut. 6,4: Audi, Israel, Dominus Deus tuus unus est. Respondeo dicendum quod Deum esse unum ex tribus demonstratur. Primo quidem ex eius simplicitate. Manifestum est enim quod illud unde aliquod singulare est hoc aliquid, nullo modo est multis communicabile. Illud enim unde Socrates est homo, multis communicare potest: sed id unde est hic homo, non potest communicari nisi uni tantum. Si ergo Socrates per
