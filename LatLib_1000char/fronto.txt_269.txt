alterius gratia diligo. ad amicos 1.6 [175 Hout; 2.190 Haines] Fronto Avidio Cassio salutem. 1 Junius Maximus tribunus, qui laureatas Romam adtulit litteras, non publico tantum munere strenue, sed privato etiam erga te officio amice functus est: Ita de laboribus et consiliis tuis et industria et vigilantia praedicator ubique frequentissimus extitit. Ad me quidem minus valentem, cum in suburbanam villam venisset, numquam cessavit in vesperum usque fabulas nectere itinerum tuorum et disciplinae ad priscum morem institutae ac retentae; tum in agmine ducendo et manu conserenda strenuissimi vigoris tui et consultissimae opportunitatis: Prorsus ut nullus miles Plautinus de suis quam hic de tuis virtutibus gloriosius praedicaret, nisi quod Plautus de suo milite cum lepore, hic de te cum amore et cum summa fide. 2 Dignus est quem diligas et suffragiis tuis ornes. Tuae propriae gloriae addideris quantum dignitati laudatoris tui adstruxeris. ad amicos 1.7 [176 Hout; 2.168 Haines] Fronto Aufidio 
