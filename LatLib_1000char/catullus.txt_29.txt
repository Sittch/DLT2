licet obseres palatum, dum uestri sim particeps amoris. LVI. ad Catonem O REM ridiculam, Cato, et iocosam, dignamque auribus et tuo cachinno! ride quidquid amas, Cato, Catullum: res est ridicula et nimis iocosa. deprendi modo pupulum puellae trusantem; hunc ego, si placet Dionae, protelo rigida mea cecidi. LVII. ad Gaium Iulium Caesarem PVLCRE conuenit improbis cinaedis, Mamurrae pathicoque Caesarique. nec mirum: maculae pares utrisque, urbana altera et illa Formiana, impressae resident nec eluentur: morbosi pariter, gemelli utrique, uno in lecticulo erudituli ambo, non hic quam ille magis uorax adulter, riuales socii puellularum. pulcre conuenit improbis cinaedis. LVIII. ad Marcum Caelium Rufum CAELI, Lesbia nostra, Lesbia illa. illa Lesbia, quam Catullus unam plus quam se atque suos amauit omnes, nunc in quadriuiis et angiportis glubit magnanimi Remi nepotes. LVIIIb. ad Camerium NON custos si fingar ille Cretum, non Ladas ego pinnipesue Perseus, non si Pegaseo ferar uolatu, non Rhesi
