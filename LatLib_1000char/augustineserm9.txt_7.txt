cclesiae Christus est, et hoc iubetur ecclesiae ut sequatur caput suum et ut per uestigia ambulet capitis sui, sic uniuscuiusque domus habet caput uirum et tamquam carnem feminam. quo caput ducit, illuc debet corpus sequi. quare ergo uult caput ire quo non uult ut corpus sequatur? quare uult ire uir quo non uult ut uxor sequatur? haec iubendo sermo dei aduersarius est. nolunt enim homines facere quod uult sermo dei. et quid dicam, quia aduersarius est sermo dei quoniam iubet? timeo ne ego ipse aduersarius sim quibusdam quia haec loquor. quid ad me pertinet? fortem me faciat qui terret ut loquar, ut non timeam querelas hominum. nam qui nolunt castitatem seruare uxoribus suis - et abundant tales - nolunt me ista dicere. sed uelint nolint dicturus sum. si enim uos non exhortor ut cum aduersario concordetis, ego cum illo in lite remanebo. qui uobis iubet ut faciatis, ipse nobis iubet ut loquamur. si non faciendo quod iubet ut faciatis, aduersarii eius estis, non dicendo quod iubet ut dicam
