tinusque recessus et casa, cui culmo culmina pressa forent. aedificas hic ipse deo venerabile templum, ipse dei templum corpore facte prius. finiti cursus istic vitaeque viaeque: sudori superest dupla corona tuo. iam te circumstant paradisi milia sacri; Abraham iam te conperegrinus habet; iam patriam ingrederis, sed de qua decidit Adam; iam potes ad fontem fluminis ire tui. 3. ecce, ut iniunxeras, quae restant sepulto iusta persolvimus; sed, si vicissim caritatis imperiis fratres amicos commilitones obsequi decet, ad vicem, quaeso, tu quoque quibus emines institutis discipulos eius aggredere solari fluctuantemque regulam fratrum destitutorum secundum statuta Lirinensium patrum vel Grinincensium festinus informa; cuius disciplinae si qui rebelles, ipse castiga; si qui sequaces, ipse conlauda. 4. praepositus illis quidem videtur sanctus Auxanius, qui vir, ut nosti, plusculum iusto et corpore infirmus et verecundus ingenio eoque parendi quam imperandi promptior exigit te rogari, ut tuo ip
