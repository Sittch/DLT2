quam si vel in triclinio suo vel in cubiculo aquam effunderet. sed neratius ait, si talis sit usus tepidarii, ut adsiduum umorem habeat et id noceat vicino, posse prohiberi eum. Dig. 8.2.19.1 Paulus 6 ad sab. Iuxta communem parietem cameram ex figlino opere factam, si ita retineatur, ut etiam sublato pariete maneat, si modo non impediat refectionem communis parietis, iure haberi licet. Dig. 8.2.19.2 Paulus 6 ad sab. Scalas posse me ad parietem communem habere sabinus recte scribit, quia removeri hae possunt. Dig. 8.2.20pr. Paulus 15 ad sab. Servitutes, quae in superficie consistunt, possessione retinentur. nam si forte ex aedibus meis in aedes tuas tignum immissum habuero, hoc, ut immissum habeam, per causam tigni possideo habendi consuetudinem. idem eveniet et si menianum in tuum immissum habuero aut stillicidium in tuum proiecero, quia in tuo aliquid utor et si quasi facto quodam possideo. Dig. 8.2.20.1 Paulus 15 ad sab. Si domo mea altior area tua esset tuque mihi per aream tuam in 
