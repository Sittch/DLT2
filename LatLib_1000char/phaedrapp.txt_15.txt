icio inermes, eadem cedo fortibus; scio quem lacessam, cui dolosa blandiar. ideo senectam mille in annos prorogo." XXVII. [Socrates et seruus nequam] Nullum maledictum esse grauius conscientia Cum seruus nequam Socrati male diceret, uxorem domini qui corrupisset sui, idque ille sciret notum circumstantibus, "Places tibi" inquit "quia cui non debes places; sed non impune, quia cui debes non places." XXVIII. [Lepus et bubulcus] Multos uerbis blandos esse, pectore infideles Cum uenatorem celeri pede fugeret lepus et a bubulco uisus ueprem inreperet: "Per te oro superos perque spes omnes tuas, ne me indices, bubulce; nihil umquam mali huic agro feci." Et rusticus: "Ne timueris; late securus." Iamque uenator sequens: "Quaeso, bubulce, numquid huc uenit lepus?" "Venit, sed abiit hac ad laeuam," et dexteram demonstrat nutu partem. Venator citus non intellexit seque e conspectu abstulit. Tunc sic bubulcus: "Ecquid est gratum tibi, quod te celaui?" "Linguae prorsus non nego habere atque agere m
