i publica custodia coercetur, sed ad eum quoque, qui a latronibus aut praedonibus vel potentiore vi oppressus vinculis coercebatur. vinculorum autem appellatio latius accipitur: nam etiam inclusos veluti lautumiis vinctorum numero haberi placet, quia nihil intersit, parietibus an compedibus teneatur. custodiam autem solam publicam accipi labeo putat. Dig. 4.6.10 Ulpianus 12 ad ed. In eadem causa sunt et qui a militibus statoribusque vel a municipalibus ministeriis adservantur, si probentur rei suae superesse non potuisse. in vinculis autem etiam eos accipimus, qui ita alligati sunt, ut sine dedecore in publico parere non possint. Dig. 4.6.11 Callistratus 2 ed. monit. Ei quoque succurritur, qui in servitute fuerit, sive bona fide serviat homo liber, sive detentus sit. Dig. 4.6.12 Ulpianus 12 ad ed. Is autem, qui de statu suo litigat, ex quo lis inchoata est hoc edicto non continetur: tamdiu igitur in servitute esse videtur, quamdiu non est eiusmodi lis coepta. Dig. 4.6.13pr. Paulus 12 a
