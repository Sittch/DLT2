t sceleri nostro parcas, divine Tibulle! Mitis es ipse, scio, mitis et ille, puto: Et veniam nostrae dabit ob tua carmina culpae; Sustinuit nunquam surdus abire prece. Abnuis, O B**! tandem abnuis? ora serenet Illa memor nostri mens, solitusque favor. Sic tibi sint docti, velut usque fuere, Sodales, Sic vacuum libris chara Camaena vocet. Sic tibi sit Nemesis, tibi Delia, cumque recedit Lux, agitet mollem blanda Neaera sinum. XXIII IN OBITUM DAGOBERTI DUCIS: QUI, PYRENAEIS IN MONTIBUS, VICTOR OCCUBUIT. Dum tua Pyrene castrum caput aere velat, Dum latus ad niveum plurima Nympha salit: Laetaque caerulâ dum Sequana labitur undâ, Et Rhodanus rapidas in mare volvit aquas: Semper honos Dagoberte tuus laudesque manebunt, O patriae vindex! O columen patriae! XXIV AD GALLIAM, GERMANIS ALIISQUE VICTIS HOSTIBUS Gallia! libertate ardens, et lassa triumphis, Intrepidâ vibras tela tremenda manu. Scilicet agnoscunt iam iam tua iura tyranni, Et reboant vinctae sub pedibus Furiae. En! iterumque vocas ad
