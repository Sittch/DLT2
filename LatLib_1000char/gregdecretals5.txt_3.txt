Si autem per tuam delaturam debilitatus est: per tres debes quadragesimas [ per legitimas ferias ] poenitere. CAP. IX. Super notorio procedit iudex nemine accusante. Augustinus super Genesi de morte Abel. Evidentia patrati sceleris non indiget clamore accusatoris. CAP. X. Laici vel inimici clericos accusare non possunt. Alexander III. Gaitano Electo. Quum P. Manconella presbyter ex una parte, et Bonus presbyter et I. Bonus Cocti laicus frater eius ex altera, in nostra essent praesentia constituti, eundem I., quia laicus erat, in iam dicti P. accusationem non duximus admittendum. Quumque praefatus B. eundem P. super crimine simoniae constantius accusaret, nos eum, quia in testimonium illius causae adductus fuerat, et quia praedictus I. frater eius ipsum P. coram te prius accusaverat, ab accusatione repulimus, praesertim quum frater P. memoratum B. antea de causa consimili accusasset. Unde quoniam unus post alterum praedictum P. instanti vicissitudine accusabant, neutrum ad eius accusati
