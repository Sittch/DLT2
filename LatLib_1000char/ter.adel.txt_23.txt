 Recte sane. DE. Hoc fugito. SY. Callide. DE. Hoc laudist. SY. Istaec res est. DE. Hoc uitio datur. SY. Probissume. DE. Porro autem .. SY. Non hercle otiumst nunc mi auscultandi. piscis ex sententia nanctus sum: ei mihi ne corrumpantur cautiost: nam id nobis tam flagitiumst quam illa, Demea, non facere uobis, quae modo dixti: et quod queo conseruis ad eundem istunc praecipio modum: hoc salsumst, hoc adustumst, hoc lautumst parum: illud recte: iterum sic memento. sedulo moneo, quae possum pro mea sapientia: postremo tamquam in speculum in patinas, Demea, inspicere iubeo et moneo quid facto usus sit. inepta haec esse, nos quae facimus, sentio; uerum quid facias? ut homost. ita morem geras. numquid uis? DE. Mentem uobis meliorem dari. SY. Tu rus hinc ibis? DE. Recta. SY. Nam quid tu hic agas? ubi siquid bene praecipias, nemo optemperet. --- DE. Ego uero hinc abeo, quando is, quam ob rem huc ueneram, rus abiit: illum curo unum, ille ad me attinet. quando ita uolt frater, de istoc ipse uide
