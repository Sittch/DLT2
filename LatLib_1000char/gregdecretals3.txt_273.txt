ibus fideiussor contra debitorem agit, antequam solvat, ut a fideiussione liberetur. Gregorius IX. Eum, pro quo te fideiussorem obligasti, si diu in debiti solutione cessavit, aut dissipare bona sua coepit, seu super hoc condemnatus fuisti, iure poteris convenire, ut te a fideiussione debeat liberare. TITULUS XXIII. DE SOLUTIONIBUS. CAP. I. Successor in beneficio tenetur solvere debita praedecessoris pro necessitate ecclesiae contracta. Alexander III. Decano et Capitulo Morinensibus. Ad hoc in apostolicae â€ [ sedis specula sumus, licet immeriti, Domino disponente constituti, ut aciem nostrae considerationis ad universas ecclesias extendamus, et earum commodis et profectibus omnino intendamus. Pervenit autem ad audientiam nostram ex parte venerabilis fratris episcopi vestri, quod ipse pro ecclesiae vestrae necessitatibus magno sit onere debitorum praegravatus. Unde quasi vir providus et honestus nos obnixe rogavit, ut vos pro eis reddendis sollicitos redderemus. Quia vero decet vos pro u
