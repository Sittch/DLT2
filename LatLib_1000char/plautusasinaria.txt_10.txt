i tibi: si mihi dantur duo talenta argenti numerata in manum, hanc tibi noctem honoris causa gratiis dono dabo. A. Quid si non est? C. Tibi non esse credam, illa alio ibit tamen. 195 A. Vbi illaec quae dedi ante? C. Abusa. nam si ea durarent mihi, mulier mitteretur ad te, numquam quicquam poscerem. diem aquam solem lunam noctem, haec argento non emo: ceterum quae volumus uti Graeca mercamur fide. quom a pistore panem petimus, vinum ex oenopolio, 200 si aes habent, dant mercem: eadem nos discipulina utimur. semper oculatae manus sunt nostrae, credunt quod vident. vetus est: 'nihili coactiost' â€” scis cuius. non dico amplius. ARGYR. Aliam nunc mi orationem despoliato praedicas, longe aliam, inquam, praebes nunc atque olim, quom dabam, 205 aliam atque olim, quom inliciebas me ad te blande ac benedice. tum mi aedes quoque arridebant, cum ad te veniebam, tuae; me unice unum ex omnibus te atque illam amare aibas mihi; ubi quid dederam, quasi columbae pulli in ore ambae meo usque eratis, meo d
