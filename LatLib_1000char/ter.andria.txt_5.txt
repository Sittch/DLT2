re. enimvero spectatum satis putabam et magnum exemplum continentiae; nam qui cum ingeniis conflictatur ei(u)s modi neque commovetur animus in ea re tamen, scias posse habere iam ipsum <suae> vitae modum. 95 quom id mihi placebat tum uno ore omnes omnia bona dicere et laudare fortunas meas, qui gnatum haberem tali ingenio praeditum. quid verbis opus est? hac fama inpulsus Chremes ultro ad me venit, unicam gnatam suam 100 cum dote summa filio uxorem ut daret. placuit: despondi. hic nuptiis dictust dies. SO. quid obstat quor non verae fiant? SI. audies. ferme in diebu' paucis quibus haec acta sunt Chrysis vicina haec moritur. SO. o factum bene! 105 beasti; <ei> metui a Chryside. SI. ibi tum filius cum illis qui amabant Chrysidem una aderat frequens; curabat una funu'; tristis interim, nonnumquam conlacrumabat. placuit tum id mihi. sic cogitabam "hic parvae consuetudinis 110 causa huiu' mortem tam fert familiariter: quid si ipse amasset? quid hic mihi faciet patri?" haec ego putabam esse 
