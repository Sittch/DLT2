DOCTORIS SANCTI THOMAE AQUINATIS PRIMA PARS QUAESTIO XI De unitate Dei in quatuor articulos divisa Post praemissa, considerandum est de divina unitate. Et circa hoc quaeruntur quatuor. Primo: utrum unum addat aliquid supra ens. Secundo: utrum opponantur unum et multa. Tertio: utrum Deus sit unus. Quarto: utrum sit maxime unus. ARTICULUS 1 Utrum unum addat aliquid supra ens Ad primum sic proceditur. Videtur quod unum addat aliquid supra ens. 1. Omne enim quod est in aliquo genere determinato, se habet ex additione ad ens, quod circuit omnia genera. Sed unum est in genere determinato: est enim principium numeri, qui est species quantitatis. Ergo unum addit aliquid supra ens. 2. Praeterea, quod dividit aliquod commune, se habet ex additione ad illud. Sed ens dividitur per unum et multa. Ergo unum addit aliquid supra ens. 3. Praeterea, si unum non addit supra ens, idem esset dicere unum et ens. Sed nugatorie dicitur ens, ens. Ergo nugatio esset dicere ens unum; quod falsum est. Addit igitu
