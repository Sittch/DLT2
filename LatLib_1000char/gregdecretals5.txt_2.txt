n potest, quem ante a sua familiaritate neglexerit separare. Paschalis Papa. Nulli episcoporum ab accusatione sua repellere liceat, quos, antequam se ab eis impetendum cognosceret, a sua communi familiaritate neglexerit separare. CAP. VI. Absolutus de certo crimine, de eodem iterum accusari non potest. Ex concilio Maguntino. De his criminibus, de quibus absolutus est accusatus, non potest accusatio replicarI. CAP. VII. Cohabitantes inimicis accusati ab accusatione repelluntur. Stephanus Papa. Repellantur [ etiam ] ab accusatione cohabitantes inimicis, [ et omnes laici, ] quia infestationes blasphemiae affectio solet amicitiae incitare. [ Nec illi in vestra suscipiendi sunt accusatione etc. ] CAP. VIII. Ponit poenitentiam accusatoris calumniosi, quum sequitur inde mors vel membri debilitatio. Ex Brocardico libro XLIV. Accusasti aliquem, et per tuam accusationem occisus est: nisi pro pace hoc feceris, XL. dies in pane et aqua, quod carina vocatur, cum septem sequentibus annis poeniteas. 
