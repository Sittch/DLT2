 turpi thalamos qui uiolant stupro; malos cauete, nulli nimium credite." Haec elocuta concidit uirgo furens; furens profecto, nam quae dixit perdidit. IX. [Aesopus et scriptor] De malo scriptore se laudante Aesopo quidam scripta recitarat mala, in quis inepte multum se iactauerat. Scire ergo cupiens quidnam sentiret senex, "Numquid tibi" inquit "uisus sum superbior?" Haud uana nobis ingeni fiducia est." Confectus ille pessimo uolumine, "Ego" inquit "quod te laudas uehementer probo; namque hoc ab alio numquam contiget tibi." X. [Pompeius et miles] Quam difficile sit hominem nosse Magni Pompeii mile uasti corporis fracte loquendo et ambulando molliter famam cinaedi traxerat certissimi. Hic insidiatus nocte iumentis ducis cum ueste et auro et magno argenti pondere auertit mulos. Factum rumor dissipat; arguitur miles, rapitur in praetorium. Tum Magnus: "Quid ais? Tune me, commilito, spoliare es ausus?" Ille continuo exscreat sibi in sinistram et sputum digitis dissipat: "Sic, imperator, oc
