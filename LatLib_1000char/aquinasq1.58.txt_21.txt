dies referri ad cognitionem ipsius Dei, qui non habet principium nec finem. Ad tertium dicendum quod etiam ipsi angeli creaturae sunt. Unde esse rerum in intelligentia angelica comprehenditur sub vespertina cognitione, sicut et esse rerum in propria natura. ARTICULUS 7 Utrum una sit cognitio matutina et vespertina Ad septimum sic proceditur. Videtur quod una sit cognitio vespertina et matutina. 1. Dicitur enim Gen. 1,5: Factum est vespere et mane dies unus. Sed per diem intelligitur cognitio angelica, ut Augustinus dicit. Ergo una et eadem est cognitio in angelis matutina et vespertina. 2. Praeterea, impossibile est unam potentiam simul duas operationes habere. Sed angeli semper sunt in actu cognitionis matutinae: quia semper vident Deum et res in Deo, secundum illud Mt. 18,10: Angeli eorum semper vident faciem Patris mei, etc. Ergo, si cognitio vespertina esset alia a matutina, nullo modo angelus posset esse in actu cognitionis vespertinae. 3. Praeterea, Apostolus dicit, I Cor. 13,10:
