redere? credo. SY. nescioquid peccati portat haec purgatio. 625 SO. meministin me ess(e) gravidam et mihi te maxumo opere edicere, si puellam parerem, nolle tolli? CH. scio quid feceris: sustulisti. SY. sic est factum: dom(i)na ego, eru' damno auctus est. SO. minime; sed erat hic Corinthia anus haud inpura: <ei> dedi exponendam. CH. o Iuppiter, tantam esse in animo inscitiam! 630 SO. perii: quid ego feci? CH. rogitas? SO. si peccavi, mi Chreme, insciens feci. CH. id equidem ego, si tu neges, certo scio, te inscientem atque inprudentem dicere ac facere omnia: tot peccata in hac re ostendi'. nam iam primum, si meum imperium exsequi voluisses, interemptam oportuit, 635 non simulare mortem verbis, re ipsa spem vitae dare. at id omitto: misericordia, animu' maternus: sino. quam bene vero abs te prospectumst quod voluisti cogita: nempe anui illi prodita abs te filiast planissume, per te vel uti quaestum faceret vel uti veniret palam. 640 credo, id cogitasti: "quidvis satis est dum vivat modo
