ICI DOCTORIS SANCTI THOMAE AQUINATIS PRIMA PARS QUAESTIO LIII De motu locali angelorum in tres articulos divisa Consequenter considerandum est de motu locali angelorum. Et circa hoc quaeruntur tria. Primo: utrum angelus possit moveri localiter. Secundo: utrum moveatur de loco ad locum, pertranseundo medium. Tertio: utrum motus angeli sit in tempore vel in instanti. ARTICULUS 1 Utrum angelus possit moveri localiter Ad primum sic proceditur. Videtur quod angelus non possit moveri localiter. 1. Ut enim probat Philosophus in VI Physic., nullum impartibile movetur: quia dum aliquid est in termino a quo, non movetur; nec etiam dum est in termino ad quem, sed tunc mutatum est: unde relinquitur quod omne quod movetur, dum movetur, partim est in termino a quo, et partim in termino ad quem. Sed angelus est impartibilis. Ergo angelus non potest moveri localiter. 2. Praeterea, motus est actus imperfecti, ut dicitur in III Physic. Sed angelus beatus non est imperfectus. Ergo angelus beatus non move
