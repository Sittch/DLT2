aefinire quod non possit phantasma credi qui contactum et quidem violentia plenum detentus et captus et ad praecipitium usque protractus admiserit  Nam etsi per medios evasit sed ante iam vim expertus et postea dimissus scilicet soluto uti assolet tumultu vel etiam irrupto non tamen per caliginem eluso quae nulli omnino tactui succidisset si fuisset Tangere enim et tangi nisi corpus nulla potest res etiam saecularis sapientiae digna sententia est  Ad summam et ipse mox tetigit alios quibus manus imponens utique sentiendas beneficia medicinarum conferebat tam vera tam non imaginaria quam erant per quas conferebat Ipse igitur est Christus Esaiae remediator valetudinum Hic inquit imbecillitates nostras aufert et languores portat Portare autem Graeci etiam pro eo solent ponere quod est tollere Sufficit interim mihi generalis repromissio Quodcunque curaverit Iesus meus est Veniemus tamen et ad species curationum  Ceterum et a daemoniis liberare curatio est valetudinis Itaque spiritus nequam
