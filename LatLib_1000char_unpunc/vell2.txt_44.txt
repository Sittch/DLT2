iri auctore senatu iussu consulis in carcere necati sunt   Ille senatus dies quo haec acta sunt virtutem M Catonis iam multis in rebus conspicuarn atque praenitentem in altissimo culmine locavit Hic genitus proavo M Catone principe illo familiae Porciae homo Virtuti simillimus et per omnia ingenio diis quam hominibus propior qui numquam recte fecit ut facere videretur sed quia aliter facere non potuerat cuique id solum visum est rationem habere quod haberet iustitiam omnibus humanis vitiis immunis semper fortunam in sua potestate habuit  Hic tribunus plebis designatus et adhuc admodum adulescens cum alii suaderent ut per municipia Lentulus coniuratique custodirentur paene inter ultimos interrogatus sententiam tanta vi animi atque ingenii invectus est in coniurationem eo ardore oris orationem omnium lenitatem suadentium societate consilii suspectam fecit sic irnpendentia ex ruinis incendiisque urbis et commutatione status publici pericula exposuit ita consulis virtutem amplificavit ut u
