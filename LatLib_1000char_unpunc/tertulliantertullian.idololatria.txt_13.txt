tuletur Quod si concesserimus et non remediis iam usitatis egerimus non puto nos a contagio idololatriae uacare quorum manus non ignorantium in officio uel in honore et usu daemoniorum deprehenduntur IX  Animaduertimus inter artes etiam professiones quasdam obnoxias idololatriae De astrologis ne loquendum quidem est Sed quoniam quidam istis diebus prouocauit defendens sibi perseuerantiam professionis istius paucis utar Non allego quod idola honoret quorum nomina caelo inscripsit quibus omnem dei potestatem addixit quod propterea homines non putant deum requirendum praesumentes stellarum nos immutabili arbitrio agi unum propono angelos esse illos desertores dei amatores feminarum proditores etiam huius curiositatis propterea quoque damnatos a deo  O diuina sententia usque ad terram pertinax cui etiam ignorantes testimonium reddunt  Expelluntur mathematici sicut angeli eorum Vrbs et Italia interdicitur mathematicis sicut caelum angelis eorum Eadem poena est exilii discipulis et magistris
