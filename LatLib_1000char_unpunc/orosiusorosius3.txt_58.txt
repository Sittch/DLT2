 quamquam et ipsa Olympias continuo meritas crudelitatis poenas luit nam cum muliebri audacia multas principum caedes ageret audito aduentu Cassandri diffisa Macedonibus cum Roxa nuru sua et nepote Hercule in urbem Pydnam concedit ubi continuo per Cassandrum capta et interfecta est filius Alexandri Magni cum matre in arcem Amphipolitanam custodiendus est missus Perdicca Alceta et Polyperconte ceterisque ducibus quos commemorare longum est diuersae partis occisis finita bella inter successores Alexandri uidebantur cum Antigonus ardens cupiditate dominandi liberandum bello Herculem regis filium ab obsidione simulat his cognitis Ptolemaeus et Cassander inita cum Lysimacho et Seleuco societate bellum terra marique enixe instruunt Antigonus in eo bello cum filio Demetrio uincitur Cassander Ptolemaeo in uictoria particeps factus cum Apolloniam rediret incidit in Auieniatas  qui propter intolerandae multitudinis ranas et mures relicto patrio solo et antiquis habitaculis emigrantes nouas sedes
