duo fana duabus in insulis posita sociorum Melitae et Sami sanctissima et antiquissima simili scelere idem iste omnibus donis ornamentisque nudavit teque Minerva quam item duobus in clarissimis et religiosissimis templis expilavit Athenis cum auri grande pondus Syracusis cum omnia praeter tectum et parietes abstulit  teque Latona et Apollo et Diana quorum iste Deli non fanum sed ut hominum opinio et religio fert sedem antiquam divinumque domicilium nocturno latrocinio atque impetu compilavit etiam te Apollo quem iste Chio sustulit teque etiam atque etiam Diana quam Pergae spoliavit cuius simulacrum sanctissimum Segestae bis apud Segestanos consecratum semel ipsorum religione iterum P Africani victoria tollendum asportandumque curavit teque Mercuri quem Verres in domo et in privata aliqua palaestra posuit P Africanus in urbe sociorum et in gymnasio Tyndaritanorum iuventutis illorum custodem ac praesidem voluit esse  teque Hercules quem iste Agrigenti nocte intempesta servorum instructa 
