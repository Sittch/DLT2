lerumque incertum est, utrum quis tutor an vero quasi tutor pro tutore administraverit tutelam, idcirco in utrumque casum actionem scripsit, ut sive tutor est sive non sit qui gessit, actione tamen teneretur. solent enim magni errores intercedere, ut discerni facile non possit, utrum quis tutor fuerit et sic gesserit, an vero non fuerit, pro tutore tamen munere functus sit. Dig. 27.5.1.1 Ulpianus 36 ad ed. Pro tutore autem negotia gerit, qui munere tutoris fungitur in re impuberis, sive se putet tutorem, sive scit non esse, finget tamen esse. Dig. 27.5.1.2 Ulpianus 36 ad ed. Proinde et si servus quasi tutor egerit, divus severus rescripsit dandum in dominum iudicium utile. Dig. 27.5.1.3 Ulpianus 36 ad ed. Cum eo, qui pro tutore negotia gessit, etiam ante pubertatem agi posse nulla dubitatio est, quia tutor non est. Dig. 27.5.1.4 Ulpianus 36 ad ed. Quare si quis finita tutela pro tutore negotia impuberis gessit, tenebitur. Dig. 27.5.1.5 Ulpianus 36 ad ed. Sed et si prius pro tutore administraverit, deinde quasi tutor, aeque tenebitur ex eo quod pro tutore administravit, quamvis devolvatur hic gestus in tutelae actionem. Dig. 27.5.1.6 Ulpianus 36 ad ed. Si quis quasi tutor negotia gesserit eius qui iam pubes est neque tutorem habere potest, protutelae actio cessat: simili modo et si eius, qui nondum natus est. nam ut pro tutore quis gerat, eam esse personam oportet, cuius aetas recipiat tutorem, id est impuberem esse oportet. sed erit negotiorum gestorum actio. Dig. 27.5.1.7 Ulpianus 36 ad ed. Si curator impuberi a praetore datus negotia gesserit, an, quasi pro tutore gesserit, teneatur, quaeritur. et est verius cessare hanc actionem, quia officio curatoris functus est. si quis tamen, cum tutor non esset, compulsus a praetore vel a praeside, dum se putat tutorem, gesserit tutelam, videndum, an pro tutore teneatur. et magis est, ut, quamvis compulsus gesserit, teneri tamen debeat, quia animo tutoris gessit, cum tutor non esset. at iste curator non quasi tutor, sed quasi curator gessit. Dig. 27.5.1.8 Ulpianus 36 ad ed. In protutelae iudicio usurae quoque veniunt. Dig. 27.5.1.9 Ulpianus 36 ad ed. Sed utrum solummodo in id quod gessit tenebitur an vero in id etiam quod gerere debuit? et si quidem omnino non attigit tutelam, non tenebitur: neque enim attingere debuit qui tutor non fuit. quod si quaedam gessit, videndum, an etiam eorum quae non gessit teneatur: et hactenus tenebitur, si alius gesturus fuit. sed et si cognito, quod tutor non fuit, abstinuit se administratione, videamus, an teneatur, si necessarios pupilli non certioravit, ut ei tutorem peterent: quod verius est. Dig. 27.5.2 Celsus 25 Dig. Si is, qui pro tutore negotia gerebat, cum tutor non esset, rem pupilli vendidit nec ea usucapta est, petet eam pupillus, quamquam ei cautum est: non enim eadem huius quae tutoris est rerum pupilli administratio. Dig. 27.5.3 Iavolenus 5 epist. Quaero, an is qui, cum tutor testamento datus esset et id ipsum ignoraret, pro tutore negotia pupilli gesserit, quasi tutor an quasi pro tutore negotia gesserit, teneatur. respondit: non puto teneri quasi tutorem, quia scire quoque se tutorem esse debet, ut eo affectu negotia gerat, quo tutor gerere debeat. Dig. 27.5.4 Pomponius 16 ad q. muc. Qui pro tutore negotia gerit, eandem fidem et diligentiam praestat, quam tutor praestaret. Dig. 27.5.5 Ulpianus 10 ad ed. Ei qui pro tutore negotia gessit contrarium iudicium competit. Dig. 27.6.0. Quod falso tutore auctore gestum esse dicatur. Dig. 27.6.1pr. Ulpianus 12 ad ed. Huius edicti aequitas non est ambigua, ne contrahentes decipiantur, dum falsus tutor adhibetur. Dig. 27.6.1.1 Ulpianus 12 ad ed. Verba autem edicti haec sunt. Dig. 27.6.1.2 Ulpianus 12 ad ed. " quod eo auctore" inquit " qui tutor non fuerit". verbis edicti multa desunt: quid enim si fuit tutor, is tamen fuit qui auctoritatem accommodare non potuit? puta furiosus vel ad aliam regionem datus. Dig. 27.6.1.3 Ulpianus 12 ad ed. Sed pomponius libro trigensimo scribit interdum quamvis a non tutore gestum est, non pertinere ad hanc partem edicti: quid enim si duo tutores, alter falsus, alter verus auctoritatem accommodaverint, nonne valebit quod gestum est? Dig. 27.6.1.4 Ulpianus 12 ad ed. Item hoc edictum licet singulariter scriptum sit, si tamen plures intervenerint, qui tutores non erant, tamen locum habere debere pomponius libro trigesimo scribit. Dig. 27.6.1.5 Ulpianus 12 ad ed. Idem pomponius scribit, etiamsi pro tutore negotia gerens auctoritatem accommodaverit, nihilo minus hoc edictum locum habere, nisi forte praetor decrevit ratum se habiturum id, quod his auctoribus gestum est: tunc enim valebit per praetoris tuitionem, non ipso iure. Dig. 27.6.1.6 Ulpianus 12 ad ed. Ait praetor: " si id actor ignoravit, dabo in integrum restitutionem". scienti non subvenit, merito, quoniam ipse se decepit. Dig. 27.6.2 Paulus 12 ad ed. " si id", inquit, " actor ignoraverit". labeo: et si dictum sit ei et bona fide non crediderit. Dig. 27.6.3 Ulpianus 12 ad ed. Plane si is sit qui auxilio non indiget, scientia ei non nocet, ut puta si pupillus cum pupillo egit: nam cum nihil actum sit, scientia non nocet. Dig. 27.6.4 Paulus 12 ad ed. Minori viginti quinque annis succurretur, etiamsi scierit. Dig. 27.6.5 Ulpianus 12 ad ed. Interdum tamen etsi scientia noceat, tamen restitutio facienda erit, si a praetore compulsus est ad iudicium accipiendum. Dig. 27.6.6 Paulus 12 ad ed. Pupilli scientia computanda non est, tutoris eius computanda est: utique etsi pupillo cautum sit, melius dicitur rem suam restitui pupillo quam incertum cautionis eventum eum spectare: quod et iulianus, si alias circumventus sit pupillus, respondit. Dig. 27.6.7pr. Ulpianus 12 ad ed. Novissime praetor ait: " in eum qui, cum tutor non esset, dolo malo auctor factus esse dicetur, iudicium dabo, ut quanti ea res erit, tantam pecuniam condemnetur". Dig. 27.6.7.1 Ulpianus 12 ad ed. Non semper tutor convenitur nec sufficit, si sciens aucto fuit, verum ita demum, si dolo malo auctor fuit. quid si compulsus aut metu, ne compelleretur, auctoritatem accommodaverit, nonne debebit esse excusatus? Dig. 27.6.7.2 Ulpianus 12 ad ed. Quod ait praetor " quanti ea res erit", magis puto non poenam, sed veritatem his verbis contineri. Dig. 27.6.7.3 Ulpianus 12 ad ed. Pomponius libro trigesimo recte scribit etiam sumptuum in hoc iudicio rationem haberi, quos facturus est actor restitutorio agendo. Dig. 27.6.7.4 Ulpianus 12 ad ed. Si plures sint qui auctores fuerunt, perceptione ab uno facta et ceteri liberantur, non electione: Dig. 27.6.8 Paulus 12 ad ed. Et ideo si nihil aut non totum servatum sit, in reliquos non denegandam in id quod deest sabinus scribit. Dig. 27.6.9pr. Ulpianus 12 ad ed. Huius actionis exemplo pomponius libro trigesimo primo scribit dandam actionem adversus eum, qui dolo malo adhibuit, ut alius auctoraretur inscius. Dig. 27.6.9.1 Ulpianus 12 ad ed. Has in factum actiones heredibus quidem competere ceterisque successoribus, in eos vero non reddi labeo scribit nec in ipsum post annum, quoniam et factum puniunt et in dolum concipiuntur: et adversus eas personas, quae alieno iuri subiectae sunt, noxales erunt. Dig. 27.6.10 Gaius 4 ad ed. provinc. Si falso tutore auctore actum sit et interea dies actionis exierit aut res usucapta sit, omnia incommoda perinde sustinere debet, ac si illo tempore vero tutore auctore egisset. Dig. 27.6.11pr. Ulpianus 35 ad ed. Falsus tutor, qui in contrahendo auctor minori duodecim vel quattuordecim annis fuerit, tenebitur in factum actione propter dolum malum. Dig. 27.6.11.1 Ulpianus 35 ad ed. Cuiuscumque condicionis fuerit vel sui iuris vel alieni, qui dolo malo auctoritatem accommodavit, tenebittur hoc edicto. Dig. 27.6.11.2 Ulpianus 35 ad ed. Sed et si quis filiae familias auctor factus sit ad contrahendum, tenetur. idemque iuris est, si ancillae quis tutore auctore credidisset: nam omnibus istis modis propter tutorem decipitur is qui contraxit, quia aliter cum impubere contracturus non fuit, quam si tutoris auctoritas intercessisset. Dig. 27.6.11.3 Ulpianus 35 ad ed. Iulianus libro vicesimo primo digestorum tractat, in patrem debeat dari haec actio, qui filiam minorem duodecim annis nuptum dedit. et magis probat patri ignoscendum esse, qui filiam suam maturius in familiam sponsi perducere voluit: affectu enim propensiore magis quam dolo malo id videri fecisse. Dig. 27.6.11.4 Ulpianus 35 ad ed. Quod si intra duodecim annos haec decesserit, cum haberet dotem, putat iulianus, si dolo malo conversatus sit is ad quem dos pertinet, posse maritum doli mali exceptione condicentem summovere in casibus, in quibus dotem vel in totum vel in partem, si constabat matrimonium, fuerat lucraturus. Dig. 27.6.12 Ulpianus 1 resp. Ex eo, quod interrogatus tutorem se esse respondit, nulla eum actione teneri: si tamen, cum tutor non esset, responso suo in aliquam captionem adulescentem induxit, utilem actionem adversus eum dandam. Dig. 27.7.0. De fideiussoribus et nominatoribus et heredibus tutorum et curatorum. Dig. 27.7.1pr. Pomponius 17 ad sab. Quamvis heres tutoris tutor non est, tamen ea quae per defunctum inchoata sunt per heredem, si legitimae aetatis et masculus sit, explicari debent: in quibus dolus eius admitti potest. Dig. 27.7.1.1 Pomponius 17 ad sab. Quod penes tutorem fuit, heres quoque eius reddere debet: quod apud pupillum is reliquerit si heres capit, non quidem crimine caret, sed extra tutelam est et utili actione hoc reddere compellitur. Dig. 27.7.2 Ulpianus 39 ad sab. Postulare tutorem videtur et qui per alium postulat: item nominare et qui per alium hoc idem facit. Dig. 27.7.3 Ulpianus 35 ad ed. Etiam fideiussorem et heredes fideiussoris ad rationem eandem usurarum revocandos esse constat, ad quam et tutor revocatur. Dig. 27.7.4pr. Ulpianus 36 ad ed. Cum ostendimus heredem quoque tutelae iudicio posse conveniri, videndum, an etiam proprius eius dolus vel propria administratio veniat in iudicium. et exstat servii sententia existimantis, si post mortem tutoris heres eius negotia pupilli ger
