SCALIA INCIPIT HEAVTON TIMORVMENOS TERENTI ACTA LVDIS MEGALENSIBVS L. CORNELIO LENTVLO L. VALERIO FLACCO AEDILIBVS CVRVLIBVS EGERE L. AMBIVIVS TVRPIO L. ATILIVS PRAENESTINVS MODOS FECIT FLACCVS CLAVDI ACTA I TIBIIS INPARIBVS DEINDE DVABUS DEXTRIS GRAECA EST MENANDRV FACTAST III M' IVVENTIO TI. SEMPRONIO COS. PERSONAE (PROLOGVS) CHREMES SENEX MENEDEMVS SENEX CLITIPHO ADVLESCENS CLINIA ADVLESCENS SYRVS SERVOS DROMO SERVOS BACCHIS MERETRIX ANTIPHILA VIRGO SOSTRATA MATRONA (CANTHARA) NVTRIX PHRYGIA ANCILLA (CANTOR) PERIOCHA C. SVLPICI APOLLINARIS In militiam proficisci gnatum Cliniam amantem Antiphilam conpulit durus pater animique sese angebat facti paenitens. mox ut reversust, clam patrem devortitur ad Clitiphonem. is amabat scortum Bacchidem. cum accerseret cupitam Antiphilam Clinia, ut eius Bacchis venit amica ac servolae habitum gerens Antiphila: factum id quo patrem suum celaret Clitipho. hic technis Syri decem minas meretriculae aufert a sene. Antiphila Clitiphonis reperitur soror: hanc Clinia, aliam Clitipho uxorem accipit. PROLOGVS Nequoi sit vostrum mirum quor partis seni poeta dederit quae sunt adulescentium, id primum dicam, deinde quod veni eloquar. ex integra Graeca integram comoediam hodie sum acturus H[e]auton timorumenon, 5 duplex quae ex argumento facta est simplici. novam esse ostendi et quae esset: nunc qui scripserit et quoia Graeca sit, ni partem maxumam existumarem scire vostrum, id dicerem. nunc quam ob rem has partis didicerim paucis dabo. 10 oratorem esse voluit me, non prologum: vostrum iudicium fecit; me actorem dedit. sed hic actor tantum poterit a facundia quantum ille potuit cogitare commode qui orationem hanc scripsit quam dicturu' sum? 15 nam quod rumores distulerunt malevoli multas contaminasse Graecas, dum facit paucas Latinas: factum id esse hic non negat neque se pigere et deinde facturum autumat. habet bonorum exemplum quo exemplo sibi 20 licere [id] facere quod illi fecerunt putat. tum quod malevolu' vetu' poeta dictitat repente ad studium hunc se adplicasse musicum, amicum ingenio fretum, haud natura sua: arbitrium vostrum, vostra existumatio 25 valebit. quare omnis vos oratos volo, ne plus iniquom possit quam aequom oratio. facite aequi siti', date crescendi copiam novarum qui spectandi faciunt copiam sine vitiis. ne ille pro se dictum existumet 30 qui nuper fecit servo currenti in via decesse populum: quor insano serviat? de illi(u)s peccatis plura dicet quom dabit alias novas, nisi finem maledictis facit. adeste aequo animo, date potestatem mihi 35 statariam agere ut liceat per silentium, ne semper servo' currens, iratus senex, edax parasitu', sycophanta autem inpudens, avaru' leno adsidue agendi sint seni clamore summo, cum labore maxumo. 40 mea causa causam hanc iustam esse animum inducite, ut aliqua pars labori' minuatur mihi. nam nunc novas qui scribunt nil parcunt seni: siquae laboriosast, ad me curritur; si lenis est, ad alium defertur gregem. 45 in hac est pura oratio. experimini in utramque partem ingenium quid possit meum. [si numquam avare pretium statui arti meae et eum esse quaestum in animum induxi maxumum, quam maxume servire vostris commodis:] 50 exemplum statuite in me, ut adulescentuli vobis placere studeant potiu' quam sibi. ACTVS I Chremes Menedemvs I.i CH. Quamquam haec inter nos nuper notitia admodumst (inde adeo quod agrum in proxumo hic mercatus es) nec rei fere sane amplius quicquam fuit, 55 tamen vel virtus tua me vel vicinitas, quod ego in propinqua parte amicitiae puto, facit ut te audacter moneam et familiariter quod mihi videre praeter aetatem tuam facere et praeter quam res te adhortatur tua. 60 nam pro deum atque hominum fidem quid vis tibi aut quid quaeris? annos sexaginta natus es aut plus eo, ut conicio; agrum in his regionibus meliorem neque preti maiori' nemo habet; servos compluris: proinde quasi nemo siet, 65 ita attente tute illorum officia fungere. numquam tam mane egredior neque tam vesperi domum revortor quin te in fundo conspicer fodere aut arare aut aliquid ferre denique. nullum remitti' tempu' neque te respicis. 70 haec non voluptati tibi esse sati' certo scio. at enim dices "quantum hic operi' fiat paenitet." quod in opere faciundo operae consumis tuae, si sumas in illis exercendis, plus agas. ME. Chreme, tantumne ab re tuast oti tibi 75 aliena ut cures ea quae nil ad te attinent? CH. homo sum: humani nil a me alienum puto. vel me monere hoc vel percontari puta: rectumst ego ut faciam; non est te ut deterream. ME. mihi sic est usu'; tibi ut opu' factost face. 80 CH. an quoiquamst usus homini se ut cruciet? ME. mihi. CH. si quid laborist nollem. sed quid istuc malist? quaeso, quid de te tantum meruisti? ME. eheu! CH. ne lacruma atque istuc, quidquid est, fac me ut sciam: ne retice, ne verere, crede inquam mihi: 85 aut consolando aut consilio aut re iuvero. ME. scire hoc vis? CH. hac quidem causa qua dixi tibi. ME. dicetur. CH. at istos rastros interea tamen adpone, ne labora. ME. minime. CH. quam rem agis? ME. sine me vocivom tempu' nequod dem mihi 90 labori'. CH. non sinam, inquam. ME. ah non aequom facis. CH. hui tam gravis hos, quaeso? ME. sic meritumst meum. CH. nunc loquere. ME. filium unicum adulescentulum habeo. ah quid dixi habere me? immo habui, Chreme; nunc habeam necne incertumst. CH. quid ita istuc? ME. scies. 95 est e Corintho hic advena anu' paupercula; ei(u)s filiam ille amare coepit perdite, prope iam ut pro uxore haberet: haec clam me omnia. ubi rem rescivi, coepi non humanitus neque ut animum decuit aegrotum adulescentuli 100 tractare, sed vi et via pervolgata patrum. cotidie accusabam: "hem tibine haec diutius licere speras facere me vivo patre, amicam ut habeas prope iam in uxoris loco? erras, si id credis, et me ignoras, Clinia. 105 ego te meum esse dici tantisper volo dum quod te dignumst facies; sed si id non facis, ego quod me in te sit facere dignum invenero. nulla adeo ex re istuc fit nisi ex nimio otio. ego istuc aetati' non amori operam dabam, 110 sed in Asiam hinc abii propter pauperiem atque ibi simul rem et gloriam armis belli repperi." postremo adeo res rediit: adulescentulus saepe eadem et graviter audiendo victus est; putavit me et aetate et benevolentia 115 plus scire et providere quam se ipsum sibi: in Asiam ad regem militatum abiit, Chreme. CH. quid ais? ME. clam me profectu' mensis tris abest. CH. ambo accusandi; etsi illud inceptum tamen animist pudenti' signum et non instrenui. 120 ME. ubi comperi ex is qui <ei> fuere conscii, domum revortor maestus atque animo fere perturbato atque incerto prae aegritudine. adsido: adcurrunt servi, soccos detrahunt; video alios festinare, lectos sternere, 125 cenam adparare: pro se quisque sedulo faciebant quo illam mihi lenirent miseriam. ubi video, haec coepi cogitare "hem tot mea soli[us] solliciti sunt causa ut me unum expleant? ancillae tot me vestient? sumptus domi 130 tantos ego solu' faciam? sed gnatum unicum, quem pariter uti his decuit aut etiam amplius, quod illa aetas magis ad haec utenda idoneast, eum ego hinc eieci miserum iniustitia mea! malo quidem me dignum quovis deputem, 135 si id faciam. nam usque dum ille vitam illam colet inopem carens patria ob meas iniurias, interea usque illi de me supplicium dabo laborans parcens quaerens, illi serviens." ita facio prorsu': nil relinquo in aedibus 140 nec vas nec vestimentum: conrasi omnia. ancillas servos, nisi eos qui opere rustico faciundo facile sumptum exsercirent suom, omnis produxi ac vendidi. inscripsi ilico aedis mercede. quasi talenta ad quindecim 145 coegi: agrum hunc mercatu' sum: hic me exerceo. decrevi tantisper me minus iniuriae, Chreme, m<eo> gnato facere dum fiam miser; nec fas esse ulla me voluptate hic frui, nisi ubi ille huc salvo' redierit meu' particeps. 150 CH. ingenio te esse in liberos leni puto, et illum obsequentem siqui' recte aut commode tractaret. verum nec tu illum sati' noveras nec te ille; hoc qui fit? ubi non vere vivitur. tu illum numquam ostendisti quanti penderes 155 nec tibi illest credere ausu' quae est aequom patri. quod si esset factum, haec numquam evenissent tibi. ME. ita res est, fateor: peccatum a me maxumest. CH. Menedeme, at porro recte spero et illum tibi salvom adfuturum esse hic confido propediem. 160 ME. utinam ita di faxint! CH. facient. nunc si commodumst, Dionysia hic sunt hodie: apud me sis volo. ME. non possum. CH. quor non? quaeso tandem aliquantulum tibi parce: idem absens facere te hoc volt filius. ME. non convenit, qui illum ad laborem in<pe>pulerim, 165 nunc me ipsum fugere. CH. sicine est sententia? ME. sic. CH. bene vale. ME. et tu.-- CH. lacrumas excussit mihi miseretque me eiu'. sed ut diei tempus est, <tempust> monere me hunc vicinum Phaniam ad cenam ut veniat: ibo, visam si domist.-- 170 <Saltatio convivarum> nil opu' fuit monitore: iamdudum domi praesto apud me esse aiunt. egomet convivas moror. ibo adeo hinc intro. sed quid crepuerunt fores hinc a me? quinam egreditur? huc concessero. Clitipho Chremes I.ii CL. Nil adhuc est quod vereare, Clinia: haudquaquam etiam cessant 175 et illam simul cum nuntio tibi hic adfuturam hodie scio. proin tu sollicitudinem istam falsam quae te excruciat mittas. CH. quicum loquitur filius? CL. pater adest quem volui: adibo. pater, opportune advenis. CH. quid id est? CL. hunc Menedemum nostin nostrum vicinum? CH. probe. 180 CL. huic filium scis esse? CH. audivi esse in Asia. CL. non est, pater: apud nos est. CH. quid ais? CL. advenientem, e navi egredientem ilico abduxi ad cenam; nam mihi cum <eo> iam inde usque a pueritia f<ui>t semper familiaritas. CH. voluptatem magnam nuntias. quam vellem Menedemum invitatum ut nobiscum esset, amplius 185 ut hanc laetitiam necopinanti primus obicerem <ei> domi! atque etiam nunc tempus est. CL. cave faxis: non opus est, pater. CH. quapropter? CL. quia enim incertumst etiam quid se faciat. modo venit; timet omnia, patris iram et animum amicae se erga ut sit suae. <ea>m misere amat; propter eam haec turba atque abitio evenit. CH. scio. 190 CL. nunc servolum ad ea
