.5.1.1 Ulpianus 23 ad ed. Si rapinas fecerint inter se collusores, vi bonorum raptorum non denegabitur actio: susceptorem enim dumtaxat prohibuit vindicari, non et collusores, quamvis et hi indigni videantur. Dig. 11.5.1.2 Ulpianus 23 ad ed. Item notandum, quod susceptorem verberatum quidem et damnum passum ubicumque et quandocumque non vindicat: verum furtum factum domi et eo tempore quo alea ludebatur, licet lusor non fuerit qui quid eorum fecerit, impune fit. domum autem pro habitatione et domicilio nos accipere debere certum est. Dig. 11.5.1.3 Ulpianus 23 ad ed. Quod autem praetor negat se furti actionem daturum, videamus utrum ad poenalem actionem solam pertineat an et si ad exhibendum velit agere vel vindicare vel condicere. et est relatum apud pomponium solummodo poenalem actionem denegatam, quod non puto verum: praetor enim simpliciter ait " si quid subtractum erit, iudicium non dabo. " Dig. 11.5.1.4 Ulpianus 23 ad ed. " in eum", inquit, " qui aleae ludendae causa vim intulerit, uti quaeque res erit, animadvertam. " haec clausula pertinet ad animadversionem eius qui compulit ludere, ut aut multa multetur aut in lautumias vel in vincula publica ducatur: Dig. 11.5.2pr. Paulus 19 ad ed. Solent enim quidam et cogere ad lusum vel ab initio vel victi dum retinent. Dig. 11.5.2.1 Paulus 19 ad ed. Senatus consultum vetuit in pecuniam ludere, praeterquam si quis certet hasta vel pilo iaciendo vel currendo saliendo luctando pugnando quod virtutis causa fiat: Dig. 11.5.3 Marcianus 5 reg. In quibus rebus ex lege titia et publicia et cornelia etiam sponsionem facere licet: sed ex aliis, ubi pro virtute certamen non fit, non licet. Dig. 11.5.4pr. Paulus 19 ad ed. Quod in convivio vescendi causa ponitur, in eam rem familia ludere permittitur. Dig. 11.5.4.1 Paulus 19 ad ed. Si servus vel filius familias victus fuerit, patri vel domino competit repetitio. item si servus acceperit pecuniam, dabitur in dominum de peculio actio, non noxalis, quia ex negotio gesto agitur: sed non amplius cogendus est praestare, quam id quod ex ea re in peculio sit. Dig. 11.5.4.2 Paulus 19 ad ed. Adversus parentes et patronos repetitio eius quod in alea lusum est utilis ex hoc edicto danda est. Dig. 11.6.0. Si mensor falsum modum dixerit. Dig. 11.6.1pr. Ulpianus 24 ad ed. Adversus mensorem agrorum praetor in factum actionem proposuit. a quo falli nos non oportet: nam interest nostra, ne fallamur in modi renuntiatione, si forte vel de finibus contentio sit vel emptor scire velit vel venditor, cuius modi ager veneat. ideo autem hanc actionem proposuit, quia non crediderunt veteres inter talem personam locationem et conductionem esse, sed magis operam beneficii loco praeberi et id quod datur ei, ad remunerandum dari et inde honorarium appellari: si autem ex locato conducto fuerit actum, dicendum erit nec tenere intentionem. Dig. 11.6.1.1 Ulpianus 24 ad ed. Haec actio dolum malum dumtaxat exigit: visum est enim satis abundeque coerceri mensorem, si dolus malus solus conveniatur eius hominis, qui civiliter obligatus non est. proinde si imperite versatus est, sibi imputare debet qui eum adhibuit: sed et si neglegenter, aeque mensor securus erit: lata culpa plane dolo comparabitur. sed et si mercedem accepit, non omnem culpam eum praestare propter verba edicti: utique enim scit praetor et mercede eos intervenire. Dig. 11.6.1.2 Ulpianus 24 ad ed. Is autem tenetur hac actione qui renuntiavit: sed renuntiasse et eum accipere debemus, qui per alium renuntiavit. Dig. 11.6.2pr. Paulus 25 ad ed. Vel per litteras. Dig. 11.6.2.1 Paulus 25 ad ed. Sed si ego tibi, cum esses mensor, mandaverim, ut mensuram agri ageres et tu id titio delegaveris et ille dolo malo quid in ea re fecerit, tu teneberis, quia dolo malo versatus es, qui tali homini credidisti. Dig. 11.6.3pr. Ulpianus 24 ad ed. Si duobus mandavero et ambo dolose fecerint, adversus singulos in solidum agi poterit, sed altero convento, si satisfecerit, in alterum actionem denegari oportebit. Dig. 11.6.3.1 Ulpianus 24 ad ed. Competit autem haec actio ei, cuius interfuit falsum modum renuntiatum non esse, hoc est vel emptori vel venditori, cui renuntiatio offuit. Dig. 11.6.3.2 Ulpianus 24 ad ed. Pomponius tamen scribit, si emptor plus dederit venditori propter renuntiationem, quia condicere potest quod plus dedit, agi cum mensore non posse: nihil enim emptoris interesse, cum possit condicere: nisi solvendo venditor non fuit: tunc enim mensor tenebitur. Dig. 11.6.3.3 Ulpianus 24 ad ed. Sed si venditor maiorem modum tradiderit fraudatus a mensore, consequenter dicit pomponius non esse actionem adversus mensorem, quia est ex vendito actio adversus emptorem, nisi et hic emptor solvendo non sit. Dig. 11.6.3.4 Ulpianus 24 ad ed. Idem pomponius scribit, si propter iudicium adhibitus mensor fraudaverit me in renuntiatione, teneri eum, si ob hoc de iudicio minus tuli: plane si a iudice adhibitus contra me renuntiaverit dolo malo, dubitat, an teneri mihi debeat? quod magis admittit. Dig. 11.6.3.5 Ulpianus 24 ad ed. Hanc actionem heredi similibusque personis dandam pomponius scribit: sed in heredem similesque personas denegandam ait. Dig. 11.6.3.6 Ulpianus 24 ad ed. Servi autem nomine magis noxale quam de peculio competere ait, quamvis civilis actio de peculio competat. Dig. 11.6.4 Paulus 25 ad ed. Haec actio perpetua est, quia initium rei non ad circumscriptionem, sed a suscepto negotio originem accipit. Dig. 11.6.5pr. Ulpianus 24 ad ed. Si mensor non falsum modum renuntiaverit, sed traxerit renuntiationem et ob hoc evenerit ut venditor liberetur, qui adsignaturum se modum intra certum diem promisit, haec actio locum non habet: sed nec dari utilem debere pomponius ait. erit ergo ad actionem de dolo decurrendum. Dig. 11.6.5.1 Ulpianus 24 ad ed. Si, cum falsus modus renuntiatus esset, emptor cum venditore ex empto egisset, agere poterit etiam cum mensore: sed si nihil eius interest, condemnari mensorem non oportet. quod si non de toto modo qui deerat cum venditore egerit, sed de minore, consequenter scribit pomponius de residuo cum mensore agi posse. Dig. 11.6.5.2 Ulpianus 24 ad ed. Hoc iudicium latius praetor porrexit: nam et si cuius alterius rei mensuram falsam renuntiavisse dicetur, haec actio competit. proinde si in aedificii mensura fefellit vel in frumenti vel in vini, Dig. 11.6.6 Paulus 24 ad ed. Sive de itineris latitudine sive de servitute immittendi proiciendique quaeratur, sive aream vel tignum vel lapidem metiendo mentitus fuerit. Dig. 11.6.7pr. Ulpianus 24 ad ed. Vel cuius alterius rei, tenebitur. Dig. 11.6.7.1 Ulpianus 24 ad ed. Et si mensor machinarius fefellerit, haec actio dabitur. Dig. 11.6.7.2 Ulpianus 24 ad ed. Nec non illud quoque pomponius dicit etiam in eum, qui mensor non fuit, fefellit tamen in modo, competere hanc actionem. Dig. 11.6.7.3 Ulpianus 24 ad ed. Hoc exemplo etiam adversus architectum actio dari debet qui fefellit: nam et divus severus adversus architectum et redemptorem actiones dandas decreverit. Dig. 11.6.7.4 Ulpianus 24 ad ed. Ego etiam adversus tabularium puto actiones dandas, qui in computatione fefellit. Dig. 11.7.0. De religiosis et sumptibus funerum et ut funus ducere liceat. Dig. 11.7.1 Ulpianus 10 ad ed. Qui propter funus aliquid impendit, cum defuncto contrahere creditur, non cum herede. Dig. 11.7.2pr. Ulpianus 25 ad ed. Locum in quo servus sepultus est religiosum esse aristo ait. Dig. 11.7.2.1 Ulpianus 25 ad ed. Qui mortuum in locum alienum intulit vel inferre curavit, tenebitur in factum actione. " in locum alterius" accipere debemus sive in agro sive in aedificio. sed hic sermo domino dat actionem, non bonae fidei possessori: nam cum dicat " in locum alterius", apparet de domino eum sentire, id est eo cuius locus est. sed et fructuarius inferendo tenebitur domino proprietatis. an et socius teneatur, si ignorante socio intulerit, tractari potest: est tamen verius familiae erciscundae vel communi dividundo conveniri eum posse. Dig. 11.7.2.2 Ulpianus 25 ad ed. Praetor ait: " sive homo mortuus ossave hominis mortui in locum purum alterius aut in id sepulchrum, in quo ius non fuerit, illata esse dicentur. " qui hoc fecit, in factum actione tenetur et poena pecuniaria subicietur. Dig. 11.7.2.3 Ulpianus 25 ad ed. De ea autem illatione praetor sensit, quae sepulturae causa fit. Dig. 11.7.2.4 Ulpianus 25 ad ed. Purus autem locus dicitur, qui neque sacer neque sanctus est neque religiosus, sed ab omnibus huiusmodi nominibus vacare videtur. Dig. 11.7.2.5 Ulpianus 25 ad ed. Sepulchrum est, ubi corpus ossave hominis condita sunt. celsus autem ait: non totus qui sepulturae destinatus est, locus religiosus fit, sed quatenus corpus humatum est. Dig. 11.7.2.6 Ulpianus 25 ad ed. Monumentum est, quod memoriae servandae gratia existat. Dig. 11.7.2.7 Ulpianus 25 ad ed. Si usum fructum quis habeat, religiosum locum non facit. sed et si alius proprietatem. alius usum fructum habuit, non faciet locum religiosum nec proprietarius, nisi forte ipsum qui usum fructum legaverit intulerit, cum in alium locum inferri tam oportune non posset: et ita iulianus scribit. alias autem invito fructuario locus religiosus non fiet: sed si consentiat fructuarius, magis est ut locus religiosus fiat. Dig. 11.7.2.8 Ulpianus 25 ad ed. Locum qui servit nemo religiosum facit, nisi consentiat is cui servitus debetur. sed si non minus commode per alium locum servitute uti potest, non videtur servitutis impediendae causa id fieri, et ideo religiosus fit: et sane habet hoc rationem. Dig. 11.7.2.9 Ulpianus 25 ad ed. Is qui pignori dedit agrum si in eum suorum mortuum intulerit, religiosum eum facit: sed et si ipse inferatur, idem est: ceterum alii concedere non potest. Dig. 11.7.3 Paulus 27 ad ed. Ex consensu tamen omnium utilius est dicere religiosum posse fieri, idque pomponius scribit. Dig. 11.7.4 Ulpianus 25 ad ed. Scriptus heres prius quam hereditatem adeat patrem familias mortuum inferendo locum facit religiosum, nec quis putet hoc ipso pro herede eum gerere: finge enim adhuc eum deliberare de adeunda hereditat
