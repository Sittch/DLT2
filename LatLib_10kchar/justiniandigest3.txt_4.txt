d forte propter hanc restitutionem in integrum praestari adulescenti debeat, hoc praestetur. et haec ita pomponius libro vicensimo quinto ad edictum scribit. Dig. 3.3.39.7 Ulpianus 9 ad ed. Item ait, si suspectus tutor postuletur, defensorem eius oportere etiam de rato cavere, ne reversus ille velit retractare quod actum est. sed non facile per procuratorem quis suspectus accusabitur, quoniam famae causa est, nisi constet ei a tutore mandatum nominatim, aut si etiam absente tutore, quasi non defenderetur, praetor erat cogniturus. Dig. 3.3.40pr. Ulpianus 9 ad ed. Pomponius scribit non omnes actiones per procuratorem posse quem instituere. denique ut liberi, qui in potestate absentis dicuntur, ducantur, interdictum non posse desiderare ait nisi, ut iulianus ait, causa cognita, id est si et nominatim ei mandatum sit et pater valetudine vel alia iusta causa impediatur. Dig. 3.3.40.1 Ulpianus 9 ad ed. Si stipuletur procurator damni infecti vel legatorum, debebit de rato cavere. Dig. 3.3.40.2 Ulpianus 9 ad ed. Sed et is, qui quasi defensor in rem actione convenitur, praeter solitam satisdationem iudicatum solvi etiam de rato debet cavere. quid enim si hoc iudicio rem meam esse pronuntietur, reversus ille, cuius defensor extiterat, velit fundum vindicare: nonne ratum non videbitur habere quod iudicatum est? denique si verus procurator extitisset vel ipse praesens causam suam egisset et victus esset: si a me vindicaret, exceptione rei iudicatae summoveretur, et ita iulianus libro quinquagensimo digestorum scribit: nam cum iudicatur rem meam esse, simul iudicatur illius non esse. Dig. 3.3.40.3 Ulpianus 9 ad ed. Ratihabitionis autem satisdatio ante litis contestationem a procuratore exigitur: ceterum semel lite contestata non compelletur ad cautionem. Dig. 3.3.40.4 Ulpianus 9 ad ed. In his autem personis, in quibus mandatum non exigimus, dicendum est, si forte evidens sit contra voluntatem eos experiri eorum pro quibus interveniunt, debere eos repelli. ergo non exigimus ut habeant voluntatem vel mandatum, sed ne contraria voluntas probetur: quamvis de rato offerant cautionem. Dig. 3.3.41 Paulus 9 ad ed. Feminas pro parentibus agere interdum permittetur causa cognita, si forte parentes morbus aut aetas impediat, nec quemquam qui agat habeant. Dig. 3.3.42pr. Paulus 8 ad ed. Licet in popularibus actionibus procurator dari non possit, tamen dictum est merito eum qui de via publica agit et privato damno ex prohibitione adficitur, quasi privatae actionis dare posse procuratorem. multo magis dabit ad sepulchri violati actionem is ad quem ea res pertinet. Dig. 3.3.42.1 Paulus 8 ad ed. Ad actionem iniuriarum ex lege cornelia procurator dari potest: nam etsi pro publica utilitate exercetur, privata tamen est. Dig. 3.3.42.2 Paulus 8 ad ed. Ea obligatio, quae inter dominum et procuratorem consistere solet, mandati actionem parit. aliquando tamen non contrahitur obligatio mandati: sicut evenit, cum in rem suam procuratorem praestamus eoque nomine iudicatum solvi promittimus: nam si ex ea promissione aliquid praestiterimus, non mandati, sed ex vendito si hereditatem vendidimus, vel ex pristina causa mandati agere debemus: ut fit cum fideiussor reum procuratorem dedit. Dig. 3.3.42.3 Paulus 8 ad ed. Is cui hereditas ex trebelliano senatus consulto restituta est heredem iure dabit procuratorem. Dig. 3.3.42.4 Paulus 8 ad ed. Sed et dominum pignoris creditor recte dabit procuratorem ad servianam. Dig. 3.3.42.5 Paulus 8 ad ed. Porro si uni ex reis credendi constitutum sit isque alium in constitutam pecuniam det, non negabimus posse dare. sed et ex duobus reis promittendi alter alterum ad defendendum procuratorem dabit. Dig. 3.3.42.6 Paulus 8 ad ed. Si plures heredes sint et familiae erciscundae aut communi dividundo agatur, pluribus eundem procuratorem non est permittendum dare, quoniam res expediri non potest circa adiudicationes et condemnationes: plane permittendum dare, si uni coheredi plures heredes existant. Dig. 3.3.42.7 Paulus 8 ad ed. Reo latitante post litem contestatam ita demum fideiussores eum defendere videbuntur, si vel unus ex his eum pro solido defendat, vel omnes vel qui ex his unum dederint in quem iudicium transferetur. Dig. 3.3.43pr. Paulus 9 ad ed. Mutus et surdus per eum modum qui procedere potest procuratorem dare non prohibentur: forsitan et ipsi dantur non quidem ad agendum, sed ad administrandum. Dig. 3.3.43.1 Paulus 9 ad ed. Cum quaeretur, an alicui procuratorem habere liceat, inspiciendum erit, an non prohibeatur procuratorem dare, quia hoc edictum prohibitorium est. Dig. 3.3.43.2 Paulus 9 ad ed. In popularibus actionibus, ubi quis quasi unus ex populo agit, defensionem ut procurator praestare cogendus non est. Dig. 3.3.43.3 Paulus 9 ad ed. Is, qui curatorem alicui praesenti petat, non aliter audietur nisi adulto consentiente: quod si absenti, ratam rem eum habiturum necesse habet dare. Dig. 3.3.43.4 Paulus 9 ad ed. Poena non defendentis procuratoris haec est, ut denegetur ei actio. Dig. 3.3.43.5 Paulus 9 ad ed. Si procurator agat et praesens sit absentis servus, atilicinus ait servo cavendum, non procuratori. Dig. 3.3.43.6 Paulus 9 ad ed. Qui non cogitur defendere absentem, tamen si iudicatum solvi satisdedit defendendi absentis gratia, cogendum procuratorem iudicium accipere, ne decipiatur is qui satis accepit: nam eos, qui non coguntur rem defendere, post satisdationem cogi. labeo causa cognita temperandum, et si captio actoris sit propter temporis tractum, iudicium eum accipere cogendum: quod si aut adfinitas dirempta sit aut inimicitiae intercesserint aut bona absentis possideri coeperint. Dig. 3.3.44 Ulpianus 7 disp. Vel si longinquo sit afuturus vel alia iusta causa intervenerit, Dig. 3.3.45pr. Paulus 9 ad ed. Non cogendum. sabinus autem nullas praetoris partes esse ad compellendum defendere, sed ex stipulatu ob rem non defensam agi posse: at si iustas causas habeat, cur iudicium accipere nolit, fideiussores non teneri, quia vir bonus arbitraturus non fuerit, ut qui iustam excusationem adferret, defendere cogeretur. sed et si satis non dedit, sed repromittenti ei creditum est, idem statuendum est. Dig. 3.3.45.1 Paulus 9 ad ed. Qui ita de publico agunt, ut et privatum commodum defendant, causa cognita permittuntur procuratorem dare, et postea alius agens exceptione repelletur. Dig. 3.3.45.2 Paulus 9 ad ed. Si procuratori opus novum nuntiatum sit isque interdicto utatur " ne ei vis fiat aedificanti", defensoris partes eum sustinere nec compelli cavere ratam rem dominum habiturum iulianus ait, et si satisdederit, non animadverto, inquit iulianus, quo casu stipulatio committatur. Dig. 3.3.46pr. Gaius 3 ad ed. provinc. Qui proprio nomine iudicium accepisset, si vellet procuratorem dare, in quem actor transferat iudicium, audiri debet sollemniterque pro iudicatum solvi satisdatione cavere. Dig. 3.3.46.1 Gaius 3 ad ed. provinc. Ei qui defendit eum, cuius nomine ipse non agat, liberum est vel in unam rem defendere. Dig. 3.3.46.2 Gaius 3 ad ed. provinc. Qui alium defendit, satisdare cogitur: nemo enim alienae litis idoneus defensor sine satisdatione intellegitur. Dig. 3.3.46.3 Gaius 3 ad ed. provinc. Item quaeritur, si iudicium acceperit defensor et actor in integrum restitutus sit, an cogendus sit restitutorium iudicium accipere: et magis placet cogendum. Dig. 3.3.46.4 Gaius 3 ad ed. provinc. Procurator ut in ceteris quoque negotiis gerendis, ita et in litibus ex bona fide rationem reddere debet. itaque quod ex lite consecutus erit sive principaliter ipsius rei nomine sive extrinsecus ob eam rem, debet mandati iudicio restituere usque adeo, ut et si per errorem aut iniuriam iudicis non debitum consecutus fuerit, id quoque reddere debeat. Dig. 3.3.46.5 Gaius 3 ad ed. provinc. Item contra quod ob rem iudicatam procurator solverit, contrario mandati iudicio reciperare debet: poenam autem, quam ex suo delicto praestitit, reciperare non debet. Dig. 3.3.46.6 Gaius 3 ad ed. provinc. Litis impendia bona fide facta vel ab actoris procuratore vel a rei debere ei restitui aequitas suadet. Dig. 3.3.46.7 Gaius 3 ad ed. provinc. Si duobus mandata sit administratio negotiorum, quorum alter debitor sit mandatoris, an alter cum eo recte acturus sit? et utique recte: non enim ob id minus procurator intellegitur, quod is quoque cum quo agitur procurator sit. Dig. 3.3.47 Iulianus 4 ad urs. ferocem. Qui duos procuratores omnium rerum suarum reliquit, nisi nominatim praecepit ut alter ab altero pecuniam petat, non videtur mandatum utrilibet eorum dedisse. Dig. 3.3.48 Gaius 3 ad ed. provinc. Itaque, si hoc specialiter mandatum est, tunc excipiente eo cum quo agitur " si non mihi mandatum sit, ut a debitoribus peterem" actorem ita debere replicare" aut si mihi mandatum est ut a te peterem". Dig. 3.3.49 Paulus 54 ad ed. Ignorantis domini condicio deterior per procuratorem fieri non debet. Dig. 3.3.50 Gaius 22 ad ed. provinc. Quacumque ratione procurator tuus a me liberatus est, id tibi prodesse debet. Dig. 3.3.51pr. Ulpianus 60 ad ed. Minor viginti quinque annis si defensor existat, ex quibus causis in integrum restitui possit, defensor idoneus non est, quia et ipsi et fideiussoribus eius per in integrum restitutionem succurritur. Dig. 3.3.51.1 Ulpianus 60 ad ed. Quoniam tamen defendere est eandem vicem quam reus subire, defensor mariti in amplius quam maritus facere possit non est condemnandus. Dig. 3.3.51.2 Ulpianus 60 ad ed. Is qui suscepit defensionem, etsi locupletissimus sit, Dig. 3.3.52 Paulus 57 ad ed. Etsi consularis sit, Dig. 3.3.53 Ulpianus 60 ad ed. Non videtur defendere, nisi satisdare fuerit paratus. Dig. 3.3.54pr. Paulus 50 ad ed. Neque femina neque miles neque qui rei publicae causa afuturus est aut morbo perpetuo tenetur aut magistratum initurus est aut invitus iudicium pati non potest, idoneus defensor intellegitur. Dig. 3.3.54.1 Paulus 50 ad ed. Tutores, qui in aliquo loco administraverunt, eodem loco et defendi debent. Dig. 3.3.55 Ulpianus 65 ad ed. Procuratore in rem suam dato praeferendus non est dominus procurato
