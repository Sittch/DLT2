sam testamenti pertinent: ut puta et ad codicillos pertinet. Dig. 43.5.1.3 Ulpianus 68 ad ed. Sive autem valet testamentum sive non, vel quod ab initio inutiliter factum est, sive ruptum sit vel in quo alio vitio, sed etiam si falsum esse dicatur vel ab eo factum qui testamenti factionem non habuerit: dicendum est interdictum valere. Dig. 43.5.1.4 Ulpianus 68 ad ed. Sive supremae tabulae sint sive non sint, sed priores, dicendum interdictum hoc locum habere. Dig. 43.5.1.5 Ulpianus 68 ad ed. Itaque dicendum est ad omnem omnino scripturam testamenti, sive perfectam sive imperfectam, interdictum hoc pertinere. Dig. 43.5.1.6 Ulpianus 68 ad ed. Proinde et si plures tabulae sint testamenti, quia saepius fecerat, dicendum est interdicto locum fore: est enim quod ad causam testamenti pertineat, quidquid quoquo tempore factum exhiberi debeat. Dig. 43.5.1.7 Ulpianus 68 ad ed. Sed et si de statu disceptetur, si testator filius familias vel servus hoc fecisse dicatur, et hoc exhibebitur. Dig. 43.5.1.8 Ulpianus 68 ad ed. Item si filius familias fecerit testamentum, qui de castrensi peculio testabatur, habet locum interdictum. Dig. 43.5.1.9 Ulpianus 68 ad ed. Idem est et si is, qui testamentum fecit, apud hostes decessit. Dig. 43.5.1.10 Ulpianus 68 ad ed. Hoc interdictum ad vivi tabulas non pertinet, quia verba praetoris " reliquerit" fecerunt mentionem. Dig. 43.5.1.11 Ulpianus 68 ad ed. Sed et si deletum sine dolo sit testamentum. Dig. 43.5.2 Paulus 64 ad ed. Vel totum vel pars eius, Dig. 43.5.3pr. Ulpianus 68 ad ed. Locum habet hoc interdictum. Dig. 43.5.3.1 Ulpianus 68 ad ed. Si tabulae in pluribus codicibus scriptae sint, omnes interdicto isto continentur, quia unum testamentum est. Dig. 43.5.3.2 Ulpianus 68 ad ed. Si tabulae testamenti apud aliquem depositae sunt a titio, hoc interdicto agendum est et cum eo qui detinet et cum eo qui deposuit. Dig. 43.5.3.3 Ulpianus 68 ad ed. Proinde et si custodiam tabularum aedituus vel tabularius suscepit, dicendum est teneri eum interdicto. Dig. 43.5.3.4 Ulpianus 68 ad ed. Si penes servum tabulae fuerint, dominus interdicto tenebitur. Dig. 43.5.3.5 Ulpianus 68 ad ed. Si ipse testator, dum vivit, tabulas suas esse dicat et exhiberi desideret, interdictum hoc locum non habebit, sed ad exhibendum erit agendum, ut exhibitas vindicet. quod in omnibus, qui corpora sua esse dicunt instrumentorum, probandum est. Dig. 43.5.3.6 Ulpianus 68 ad ed. Si quis dolo malo fecerit, quo minus penes eum tabulae essent, nihilo minus hoc interdicto tenebitur, nec praeiudicatur aliquid legi corneliae testamentariae, quasi dolo malo testamentum suppresserit. nemo enim ideo impune retinet tabulas, quod maius facinus admisit, cum exhibitis tabulis admissum eius magis manifestetur. et posse aliquem dolo malo facere, ut in eam legem non incidat, ut puta si neque amoverit neque celaverit tabulas, sed idcirco alii tradiderit, ne eas interdicenti exhiberet, hoc est si non supprimendi animo vel consilio fecit, sed ne huic exhiberet. Dig. 43.5.3.7 Ulpianus 68 ad ed. Hoc interdictum exhibitorium est. Dig. 43.5.3.8 Ulpianus 68 ad ed. Quid sit exhibere, videamus. exhibere hoc est materiae ipsius adprehendendae copiam facere. Dig. 43.5.3.9 Ulpianus 68 ad ed. Exhibere autem apud praetorem oportet, ut ex auctoritate eius signatores admoniti venirent ad recognoscenda signa: et si forte non optemperent testes, labeo scribit coerceri eos a praetore debere. Dig. 43.5.3.10 Ulpianus 68 ad ed. Solent autem exhiberi tabulas desiderare omnes omnino, qui quid in testamento adscriptum habent. Dig. 43.5.3.11 Ulpianus 68 ad ed. Condemnatio autem huius iudicii quanti interfuit aestimari debet. Dig. 43.5.3.12 Ulpianus 68 ad ed. Quare si heres scriptus hoc interdicto experiatur, ad hereditatem referenda est aestimatio: Dig. 43.5.3.13 Ulpianus 68 ad ed. Et si legatum sit, tantum venit in aestimationem, quantum sit in legato: Dig. 43.5.3.14 Ulpianus 68 ad ed. Et si sub condicione legatum sit, quasi condicione existente sic aestimandum est, nec compelli debebit ad cavendum, ut se restituturum caveat, quidquid consecutus est, si condicio defecerit, quia poena contumaciae praestatur ab eo qui non exhibet. Dig. 43.5.3.15 Ulpianus 68 ad ed. Inde quaeritur, si hinc consecutus aestimationem legatarius postea legatum petat, an sit audiendus. et putem, si heres idem praestitit, exceptione doli repellendum, si alius, repelli non oportere. et ideo et si heres sit, qui interdicto usus est aestimationem consecutus, eadem est distinctio. Dig. 43.5.3.16 Ulpianus 68 ad ed. Interdictum hoc et post annum competere constat. sed et heredi ceterisque successoribus competit. Dig. 43.5.4 Paulus 69 ad ed. Si sint tabulae apud pupillum et dolo tutoris desierint esse, in ipsum tutorem competit interdictum: aequum enim est ipsum ex delicto suo teneri, non pupillum. Dig. 43.5.5 Iavolenus 13 ex cass. De tabulis proferendis interdictum competere non oportet, si hereditatis controversia ex his pendet aut si ad publicam quaestionem pertinet: itaque in aede sacra interim deponendae sunt aut apud virum idoneum. Dig. 43.6.0. Ne quid in loco sacro fiat. Dig. 43.6.1pr. Ulpianus 68 ad ed. Ait praetor: " in loco sacro facere inve eum immittere quid veto". Dig. 43.6.1.1 Ulpianus 68 ad ed. Hoc interdictum de sacro loco, non de sacrario competit. Dig. 43.6.1.2 Ulpianus 68 ad ed. Quod ait praetor, ne quid in loco sacro fiat, non ad hoc pertinet, quod ornamenti causa fit, sed quod deformitatis vel incommodi. Dig. 43.6.1.3 Ulpianus 68 ad ed. Sed et cura aedium locorumque sacrorum mandata est his, qui aedes sacras curant. Dig. 43.6.2 Hermogenianus 3 iuris epit. In muris itemque portis et aliis sanctis locis aliquid facere, ex quo damnum aut incommodum irrogetur, non permittitur. Dig. 43.6.3 Paulus 5 sent. Neque muri neque portae habitari sine permissu principis propter fortuita incendia possunt. Dig. 43.7.0. De locis et itineribus publicis. Dig. 43.7.1 Pomponius 30 ad sab. Cuilibet in publicum petere permittendum est id, quod ad usum omnium pertineat, veluti vias publicas, itinera publica: et ideo quolibet postulante de his interdicitur. Dig. 43.7.2 Iulianus 48 Dig. Nemini licet in via publica monumentum exstruere. Dig. 43.7.3pr. Ulpianus 33 ad sab. Viae vicinales, quae ex agris privatorum collatis factae sunt, quarum memoria non exstat, publicarum viarum numero sunt. Dig. 43.7.3.1 Ulpianus 33 ad sab. Sed inter eas et ceteras vias militares hoc interest, quod viae militares exitum ad mare aut in urbes aut in flumina publica aut ad aliam viam militarem habent, harum autem vicinalium viarum dissimilis condicio est: nam pars earum in militares vias exitum habent, pars sine ullo exitu intermoriuntur. Dig. 43.8.0. Ne quid in loco publico vel itinere fiat. Dig. 43.8.1 Paulus 64 ad ed. In loco publico praetor prohibet aedificare et interdictum proponit. Dig. 43.8.2pr. Ulpianus 68 ad ed. Praetor ait: " ne quid in loco publico facias inve eum locum immittas, qua ex re quid illi damni detur, praeterquam quod lege senatus consulto edicto decretove principum tibi concessum est. de eo, quod factum erit, interdictum non dabo". Dig. 43.8.2.1 Ulpianus 68 ad ed. Hoc interdictum prohibitorium est. Dig. 43.8.2.2 Ulpianus 68 ad ed. Et tam publicis utilitatibus quam privatorum per hoc prospicitur. loca enim publica utique privatorum usibus deserviunt, iure scilicet civitatis, non quasi propria cuiusque, et tantum iuris habemus ad optinendum, quantum quilibet ex populo ad prohibendum habet. propter quod si quod forte opus in publico fiet, quod ad privati damnum redundet, prohibitorio interdicto potest conveniri, propter quam rem hoc interdictum propositum est. Dig. 43.8.2.3 Ulpianus 68 ad ed. Publici loci appellatio quemadmodum accipiatur, labeo definit, ut et ad areas et ad insulas et ad agros et ad vias publicas itineraque publica pertineat. Dig. 43.8.2.4 Ulpianus 68 ad ed. Hoc interdictum ad ea loca, quae sunt in fisci patrimonio, non puto pertinere: in his enim neque facere quicquam neque prohibere privatus potest: res enim fiscales quasi propriae et privatae principis sunt. igitur si quis in his aliquid faciat, nequaquam hoc interdictum locum habebit: sed si forte de his sit controversia, praefecti eorum iudices sunt. Dig. 43.8.2.5 Ulpianus 68 ad ed. Ad ea igitur loca hoc interdictum pertinet, quae publico usui destinata sunt, ut, si quid illic fiat, quod privato noceret, praetor intercederet interdicto suo. Dig. 43.8.2.6 Ulpianus 68 ad ed. Cum quidam velum in maeniano immissum haberet, qui vicini luminibus officiebat, utile interdictum competit: " ne quid in publico immittas, qua ex re luminibus gaii seii officias". Dig. 43.8.2.7 Ulpianus 68 ad ed. Si quis quod in publico loco positum habuit, reficere voluit, hoc interdicto locum esse aristo ait ad prohibendum eum reficere. Dig. 43.8.2.8 Ulpianus 68 ad ed. Adversus eum, qui molem in mare proiecit, interdictum utile competit ei, cui forte haec res nocitura sit: si autem nemo damnum sentit, tuendus est is, qui in litore aedificat vel molem in mare iacit. Dig. 43.8.2.9 Ulpianus 68 ad ed. Si quis in mari piscari aut navigare prohibeatur, non habebit interdictum, quemadmodum nec is, qui in campo publico ludere vel in publico balineo lavare aut in theatro spectare arceatur: sed in omnibus his casibus iniuriarum actione utendum est. Dig. 43.8.2.10 Ulpianus 68 ad ed. Merito ait praetor " qua ex re quid illi damni detur": nam quotiensque aliquid in publico fieri permittitur, ita oportet permitti, ut sine iniuria cuiusquam fiat. et ita solet princeps, quotiens aliquid novi operis instituendum petitur, permittere. Dig. 43.8.2.11 Ulpianus 68 ad ed. Damnum autem pati videtur, qui commodum amittit, quod ex publico consequebatur, qualequale sit. Dig. 43.8.2.12 Ulpianus 68 ad ed. Proinde si cui prospectus, si cui aditus sit deterior aut angustior, interdicto opus est. Dig. 43.8.2.13 Ulpianus 68 ad ed. Si quid in loco publico aedificavero, ut ea, quae ex meo ad te nullo iure defluebant, desinant fluere, interdicto me non teneri labeo putat. Dig. 43.8.2.14 Ulpianus 
