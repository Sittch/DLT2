corrupit. nisi forte non putavit iulianus hoc cadere in socium: nemo enim suum recipit. sed si celandi animo recepit, potest defendi teneri eum. Dig. 11.3.9.1 Ulpianus 23 ad ed. Si in servo ego habeam usum fructum, tu proprietatem, si quidem a me sit deterior factus, poteris mecum experiri, si tu id feceris, ego agere utili actione possum; ad omnes enim corruptelas haec actio pertinet et interesse fructuarii videtur bonae frugi servum esse, in quo usum fructum habet. et si forte alius eum receperit vel corruperit, utilis actio fructuario competit. Dig. 11.3.9.2 Ulpianus 23 ad ed. Datur autem actio quanti ea res erit eius dupli. Dig. 11.3.9.3 Ulpianus 23 ad ed. Sed quaestionis est, aestimatio utrum eius dumtaxat fieri debeat, quod servus in corpore vel in animo damni senserit, hoc est quanto vilior servus factus sit, an vero et ceterorum. et neratius ait tanti condemnandum corruptorem, quanti servus ob id, quod subpertus sit, minoris sit. Dig. 11.3.10 Paulus 19 ad ed. In hoc iudicium etiam rerum aestimatio venit, quas secum servus abstulit, quia omne damnum duplatur, neque intererit, ad eum perlatae fuerint res an ad alium sive etiam consumptae sint: etenim iustius est eum teneri, qui princeps fuerit delicti, quam eum quaeri, ad quem res perlatae sunt. Dig. 11.3.11pr. Ulpianus 23 ad ed. Neratius ait postea furta facta in aestimationem non venire. quam sententiam veram puto: nam et verba edicti " quanti ea res erit" omne detrimentum recipiunt. Dig. 11.3.11.1 Ulpianus 23 ad ed. Servo persuasi, ut chirografa debitorum corrumpat: videlicet tenebor. sed si consuetudine peccandi postea et rationes ceteraque similia instrumenta subtraxerit vel interleverit deleverit, dicendum erit corruptorem horum nomine non teneri. Dig. 11.3.11.2 Ulpianus 23 ad ed. Quamvis autem rerum subtractarum nomine servi corrupti competat actio, tamen et furti agere possumus, ope enim consilio sollicitatoris videntur res abesse: nec sufficiet alterutra actione egisse, quia altera alteram non minuit. idem et in eo, qui servum recepit et celavit et deteriorem fecit, iulianus scribit: sunt enim diversa maleficia furis et eius qui deteriorem servum facit: hoc amplius et condictionis nomine tenebitur. quamvis enim condictione hominem, poenam autem furti actione consecutus sit, tamen et quod interest debebit consequi actione servi corrupti, Dig. 11.3.12 Paulus 19 ad ed. Quia manet reus obligatus etiam rebus redditis. Dig. 11.3.13pr. Ulpianus 23 ad ed. Haec actio perpetua est, non temporaria: et heredi ceterisque successoribus competit, in heredem non dabitur, quia poenalis est. Dig. 11.3.13.1 Ulpianus 23 ad ed. Sed et si quis servum hereditarium corruperit, hac actione tenebitur: sed et petitione hereditatis quasi praedo tenebitur, Dig. 11.3.14pr. Paulus 19 ad ed. Ut tantum veniat in hereditatis petitionem quantum in hanc actionem. Dig. 11.3.14.1 Paulus 19 ad ed. De filio filiave familias corruptis huic edicto locus non est, quia servi corrupti constituta actio est, qui in patrimonio nostro esset, et pauperiorem se factum esse dominus probare potest dignitate et fama domus integra manente: sed utilis competit officio iudicis aestimanda, quoniam interest nostra animum liberorum nostrorum non corrumpi. Dig. 11.3.14.2 Paulus 19 ad ed. Si servus communis meus et tuus proprium meum servum corruperit, sabinus non posse agi cum socio, perinde atque si proprius meus servus corrupisset conservum. item si servus communis extraneum corruperit, videndum est, utrum cum duobus agi debeat an et cum singulis exemplo ceterarum noxarum: et magis est, ut unusquisque in solidum teneatur, altero autem solvente alterum liberari. Dig. 11.3.14.3 Paulus 19 ad ed. Si is, in quo usum fructum habeo, servum meum corruperit, erit mihi actio cum domino proprietatis. Dig. 11.3.14.4 Paulus 19 ad ed. Pignoris dati nomine debitor habet hanc actionem. Dig. 11.3.14.5 Paulus 19 ad ed. In hac actione non extra rem duplum est: id enim quod damni datum est duplatur. Dig. 11.3.14.6 Paulus 19 ad ed. His consequenter et illud probatur, ut si servo meo persuaseris, ut titio furtum faciat, non solum in id teneris, quo deterior servus effectus est, sed et in id quod titio praestaturus sim. Dig. 11.3.14.7 Paulus 19 ad ed. Item non solum si mihi damnum dederit consilio tuo, sed etiam si extraneo, eo quoque nomine mihi teneris, quod ego lege aquilia obnoxius sim: aut si ex conducto teneor alicui, quod ei servum locavi et propter te deterior factus sit, teneberis et hoc nomine, et si qua talia sint. Dig. 11.3.14.8 Paulus 19 ad ed. Aestimatio autem habetur in hac actione, quanti servus utilior factus sit, quod officio iudicis expedietur: Dig. 11.3.14.9 Paulus 19 ad ed. Interdum tamen et inutilis sit, ut non expediat talem servum habere. utrum ergo et pretium cogitur dare sollicitator et servum dominus lucrifacit, an vero cogi debet dominus restituere servum et pretium servi accipere? et verius est electionem domino dari, sive servum detinere cupit et damnum, quanti deterior servus factus est, in duplum accipere, vel servo restituto, si copiam huius rei habeat, pretium consequi, quod si non habeat, pretium quidem simili modo accipere, cedere autem sollicitatori periculo eius de dominio servi actionibus. quod tamen de restitutione hominis dicitur, tunc locum habet, cum homine vivo agitur. quid autem si manumisso eo agatur? non facile apud iudicem audietur dicendo ideo se manumisisse, quoniam habere noluerat domi, ut et pretium habeat et libertum. Dig. 11.3.15 Gaius 6 ad ed. provinc. Corrumpitur animus servi et si persuadeatur ei, ut dominum contemneret. Dig. 11.3.16 Alfenus 2 Dig. Dominus servum dispensatorem manumisit, postea rationes ab eo accepit et cum eis non constaret, comperit apud quandam mulierculam pecuniam eum consumpsisse: quaerebatur, possetne agere servi corrupti cum ea muliere, cum is servus iam liber esset. respondi posse, sed etiam furti de pecuniis quas servus ad eam detulisset. Dig. 11.3.17 Marcianus 4 reg. Servi corrupti nomine et constante matrimonio marito in mulierem datur actio, sed favore nuptiarum in simplum. Dig. 11.4.0. De fugitivis. Dig. 11.4.1pr. Ulpianus 1 ad ed. Is qui fugitivum celavit fur est. Dig. 11.4.1.1 Ulpianus 1 ad ed. Senatus censuit, ne fugitivi admittantur in saltus neque protegantur a vilicis vel procuratoribus possessorum et multam statuit: his autem, qui intra viginti dies fugitivos vel dominis reddidissent vel apud magistratus exhibuissent, veniam in ante actum dedit: sed et deinceps eodem senatus consulto impunitas datur ei, qui intra praestituta tempora, quam repperit fugitivos in agro suo, domino vel magistratibus tradiderit. Dig. 11.4.1.2 Ulpianus 1 ad ed. Hoc autem senatus consultum aditum etiam dedit militi vel pagano ad investigandum fugitivum in praedia senatorum vel paganorum ( cui rei etiam lex fabia prospexerat et senatus consultum modesto consule factum), ut fugitivos inquirere volentibus litterae ad magistratus dentur, multa etiam centum solidorum in magistratus statuta, si litteris acceptis inquirentes non adiuvent. sed et in eum, qui quaeri apud se prohibuit, eadem poena statuta. est etiam generalis epistula divorum marci et commodi, qua declaratur et praesides et magistratus et milites stationarios dominum adiuvare debere inquirendis fugitivis, et ut inventos redderent, et ut hi, apud quos delitescant, puniantur, si crimine contingantur. Dig. 11.4.1.3 Ulpianus 1 ad ed. Unusquisque eorum, qui fugitivum adprehendit, in publicum deducere debet. Dig. 11.4.1.4 Ulpianus 1 ad ed. Et merito monentur magistratus eos diligenter custodire, ne evadant. Dig. 11.4.1.5 Ulpianus 1 ad ed. Fugitivum accipe et si quis erro sit. fugitivi autem appellatione ex fugitiva natum non contineri labeo libro primo ad edictum scribit. Dig. 11.4.1.6 Ulpianus 1 ad ed. In publicum deduci intelleguntur qui magistratibus municipalibus traditi sunt vel publicis ministeriis. Dig. 11.4.1.7 Ulpianus 1 ad ed. Diligens custodia etiam vincire permittit. Dig. 11.4.1.8 Ulpianus 1 ad ed. Tamdiu autem custodiuntur, quamdiu ad praefectum vigilum vel ad praesidem deducantur. Dig. 11.4.1.8a Ulpianus 1 ad ed. Eorumque nomina et notae et cuius se quis esse dicat ad magistratus deferantur, ut facilius adgnosci et percipi fugitivi possint ( notae autem verbo etiam cicatrices continentur): idem iuris est, si haec in scriptis publice vel in aedes proponas. Dig. 11.4.2 Callistratus 6 cogn. Fugitivi simplices dominis reddendi sunt: sed si pro libero se gesserint, gravius coerceri solent. Dig. 11.4.3 Ulpianus 7 de off. procons. Divus pius rescripsit eum, qui fugitivum vult requirere in praediis alienis, posse adire praesidem litteras ei daturum et, si ita res exegerit, apparitorem quoque, ut ei permittatur ingredi et inquirere, et poenam eundem praesidem in eum constituere, qui inquiri non permiserit. sed et divus marcus oratione, quam in senatu recitavit, facultatem dedit ingrediendi tam caesaris quam senatorum et paganorum praedia volentibus fugitivos inquirere scrutarique cubilia atque vestigia occultantium. Dig. 11.4.4 Paulus 1 sent. Limenarchae et stationarii fugitivos deprehensos recte in custodiam retinent. magistratus municipales ad officium praesidis provinciae vel proconsulis comprehensos fugitivos recte transmittunt. Dig. 11.4.5 Tryphonus 1 disp. Si in harenam fugitivus servus se dederit, ne isto quidem periculo, discriminis vitae tantum, sibi irrogato potestatem domini evitare poterit: nam divus pius rescripsit omnimodo eos dominis suis reddere sive ante pugnam ad bestias sive post pugnam, quoniam interdum aut pecunia interversa aut commisso aliquo maiore maleficio ad fugiendam inquisitionem vel iustitiam animadversionis in harenam se dare mallent. reddi ergo eos oportet. Dig. 11.5.0. De aleatoribus. Dig. 11.5.1pr. Ulpianus 23 ad ed. Praetor ait: " si quis eum, apud quem alea lusum esse dicetur, verberaverit damnumve ei dederit sive quid eo tempore dolo eius subtractum est, iudicium non dabo. in eum, qui aleae ludendae causa vim intulerit, uti quaeque res erit, animadvertam. " Dig. 11
