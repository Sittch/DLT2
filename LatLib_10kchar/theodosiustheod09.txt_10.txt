sse debere, excellentia tua ita his sedendorum equorum potestatem datam esse cognoscat, ut nullo prioris sanctionis timore teneantur per ea sane loca, quae neque abactoribus neque aliis criminationibus infamata sunt. dat. xi kal. iul. mediolano valentiniano et valente aa. conss. (365 iun. 21). CTh.9.30.4 Idem aa. ad valentinum consularem piceni. palatini utendorum equorum per picenum ad itinerum necessitatem habeant facultatem. dat. xvii kal. ian. mediolano valentiniano et valente aa. conss. (365 dec. [?] 16). CTh.9.30.5 Impp. arcadius et honorius aa. benigno vicario urbis romae. pastores valeriae provinciae vel piceni uti equinis animalibus non iubemus. alioquin, si interdictus usus animalium vindicetur, conscios usurpationis huius seu dominos vel procuratores relegationis poena retinebit. dat. kal. decemb. mediolano theodoro v. c. cons. (399 dec. 1). CTh.9.31.0. Ne pastoribus dentur filii nutriendi CTh.9.31.1 Impp. honorius et theodosius aa. caeciliano praefecto praetorio. post alia: nemo curialium plebeiorum possessorumve filios suos nutriendos pastoribus tradat. aliis vero rusticanis, ut fieri solet, nutriendos dari non vetamus. si vero post istius legis publicationem quisquam nutriendos pastoribus dederit, societatem latronum videbitur confiteri. dat. xii kal. feb. ravennae honorio viii et theodosio iii aa. conss. (409 ian. 21). CTh.9.32.0. De nili aggeribus non corrumpendis CTh.9.32.1 Impp. honorius et theodosius aa. anthemio praefecto praetorio. si quis posthac per aegyptum intra duodecimum cubitum fluminis nili ulla fluenta de propriis ac vetustis usibus praeter fas praeterque morem antiquitatis usurpaverit, flammis eo loco consumatur, in quo vetustatis reverentiam et propemodum ipsius imperii adpetierit securitatem: consciis et consortibus eius oasenae deportationi constringendis, ita ut numquam supplicandi eis vel recipiendi civitatem vel dignitatem vel substantiam licentia tribuatur. dat. x kal. octob. constantinopoli honorio viii et theodosio iii aa. conss. (409 sept. 22). CTh.9.33.0. [=brev.9.23.0.] De his, qui plebem audent contra publicam colligere disciplinam. CTh.9.33.1 [=brev.9.23.1] Imppp. grat., valent. et theodos. aaa. florentio pf. augustali. si quis contra evidentissimam iussionem suscipere plebem et adversus publicam disciplinam defendere fortasse tentaverit, mulctam gravissimam sustinebit. dat. xiii. kal. ian. constantinopoli, richomere et clearcho coss. interpretatio. si quis populum ad seditionem concitaverit, damnis gravissimis subiacebit CTh.9.34.0. De famosis libellis CTh.9.34.1 [=brev.9.24.1] Imp. constantinus a. ad verinum vicarium africae. si quando famosi libelli reperiantur, nullas exinde calumnias patiantur hi, quorum de factis vel nominibus aliquid continebunt, sed scriptionis auctor potius requiratur et repertus cum omni vigore cogatur his de rebus, quas proponendas credidit, comprobare; nec tamen supplicio, etiamsi aliquid ostenderit, subtrahatur. pp. iv. kal. april. karthagine, constantino a. v. et licinio c. coss. interpretatio. qui famosam chartam ad cuiuscumque* iniuriam et maculam conscripserit, in secreto aut in publico affixerit inveniendamque proiecerit, illi, contra quem proposita est chartula, non nocebit, nec famae eius aliquid derogabit. sed si inveniri potuerit, qui huius modi chartulam fecit, constringatur, ut probet, quae conscripsit: qui si etiam, quae scripsit, probare potuerit, fustigetur, qui infamare maluit quam accusare CTh.9.34.2 Idem a. ad aelianum proconsulem africae. licet serventur in officio tuo et vicarii exemplaria libellorum, qui in africa oblati sunt, tamen eos quorum nomina continent metu absolutos securitate perfrui sinas solumque moneas, ut ab omni non solum crimine, sed etiam suspicione verisimili alieni esse festinent. nam qui accusandi fiduciam gerit, oportet comprobare, nec occultare quae scierit, quoniam praedicabilis erit ad dicationem publicam merito perventurus. proposita v kal. mar. carthagine constantino a. vi et constantino c. conss. (320/6 [313] febr. 25). CTh.9.34.3 Idem a. ad ianuarinum agentem vicariam praefecturam. ut accusatoribus patientia praebenda est, si quem persequi in iudicio volunt, ita famosis libellis fides habenda non est nec super his ad nostram scientiam referendum, cum eosdem libellos flammis protinus conducat aboleri, quorum auctor nullus existit. proposita prid. non. dec. romae constantino a. vi et constantino caes. conss. (320 dec. 4). CTh.9.34.4 Idem a. ad dionysium. famosa scriptio libellorum, quae nomine accusatoris caret, minime examinanda est, sed penitus abolenda. nam qui accusationis promotione confidat, libera potius intentione quam captiosa atque occulta conscriptione alterius debet vitam in iudicium devocare. proposita tyro xii kal. nov. ianuarino et iusto conss. (328 oct. 21). CTh.9.34.5 Imp. constantius a. ad afros. libellis quos famosos vocant, si fieri possit, abolendis inclytus pater noster providit et huiusmodi libellos ne in cognitionem quidem suam vel publicam iussit admitti. non igitur vita cuiusquam, non dignitas concussa his machinis vacillabit; nam omnes huiusmodi libellos concremari decernimus. dat. xiiii kal. iul. urso et polemio conss. (338 iun. 18). CTh.9.34.6 Idem a. ad populum. nemo prorsus de famosis libellis, qui neque aput me neque in iudiciis ullum obtinent locum, calumniam patiatur. nam et innocens creditur, cui defuit accusator, cum non defuerit inimicus. dat. prid. kal. nov. mediolano arbitione et lolliano conss. (355 oct. 31). CTh.9.34.7 Impp. valentinianus et valens aa. ad edictum. famosorum infame nomen est libellorum, ac si quis vel colligendos vel legendos putaverit ac non statim chartas igni consumpserit, sciat, se capitali sententia subiugandum. sane si quis devotionis suae ac salutis publicae custodiam gerit, nomen suum profiteatur et ea, quae per famosum persequenda putavit, ore proprio edicat, ita ut absque ulla trepidatione accedat, sciens quod, si adsertionibus veri fides fuerit opitulata, laudem maximam ac praemium a nostra clementia consequetur. dat. xiiii kal. mar. constantinopoli valentiniano et valente aa. conss. (365? 368? 370? 373? feb. 16). CTh.9.34.8 Idem aa. ad florianum comitem. iam pridem adversus calumnias firmissima sunt praesidia comparata. nullus igitur calumniam metuat. contestatio vero, quae caput alterius contra iuris ordinem pulsat, depressa nostris legibus iaceat; intercidat furor famosorum, saepe ut constituimus, libellorum. et cetera. dat. v id. nov. marcianopoli valentiniano et valente aa. conss. (368 nov. 9). CTh.9.34.9 [=brev.9.24.2] Imppp. valent., theodos. et arcad. aaa. cynegio pf. p. si quis famosum libellum sive domi sive in publico vel quocumque* loco ignarus offenderit: aut discerpat prius, quam alter inveniat, aut nulli confiteatur inventum, nemini denique, si tam curiosus est, referat, quid legendo cognoverit. nam quicumque* obtulerit inventum, certum est, ipsum reum ex lege retinendum, nisi prodiderit auctorem, nec evasurum poenam huius modi criminibus constitutam, si proditus fuerit cuiquam retulisse, quod legerit. dat. xiv. kal. febr. constantinopoli, honorio n. p. et evodio coss. interpretatio. si quis chartulam famosam in cuiuscumque* iniuriam vel infamiam in publico propositam viderit et legerit et non statim discerpserit, sed cuicumque*, quae in ea legerit, fortasse retulerit, ipse velut auctor huius criminis teneatur CTh.9.34.10 Imppp. arcadius, honorius et theodosius aaa. anthemio praefecto praetorio et patricio. universi, qui famosis libellis inimicis suis velut venenatum quoddam telum iniecerint, ii etiam, qui famosam seriem scriptionis impudenti agnitam lectione non ilico discerpserint vel flammis exusserint vel lectorem cognitum prodiderint, ultorem suis cervicibus gladium reformident. dat. iiii kal. mai. constantinopoli arcadio a. vi et probo conss. (406 apr. 28). CTh.9.35.0. De quaestionibus CTh.9.35.1 Imppp. valentinianus, valens et gratianus aaa. ad olybrium praefectum urbi. nullus omnino ob fidiculas perferendas inconsultis ac nescientibus nobis vel militiae auctoramento vel generis aut dignitatis defensione nudetur, excepta tamen maiestatis causa, in qua sola omnibus aequa condicio est. ii quoque citra consultationis modum subiciantur quaestioni, qui evidentibus argumentis subscriptiones nostras finxisse prodentur, qua in re ne palatini quidem nominis adsumptionem huius esse volumus quaestionis exortem. dat. viii id. iul. valentiniano nob. p. et victore conss. (369 iul. 8). CTh.9.35.2pr. Idem aaa. ad antonium praefectum praetorio galliarum. decuriones sive ob alienum sive ob suum debitum exortes omnino earum volumus esse poenarum, quas fidiculae et tormenta constituunt. quod quidem capitale iudici erit, si in contumeliam ordinis exitiumque temptetur. maiestatis tantummodo reos et quae nefanda dictu sunt conscios aut molientes ex ordine municipali maneat tam cruenta condicio. debitores vero et quos allectos aut susceptores memorant a summo usque ad infimum ordinem curiales exortes talium volumus esse poenarum. habet severitas multa, quae sumat ad sanciendam publici officii disciplinam, ut abstineat tam cruentis. (376 sept. 17). CTh.9.35.2.1 Plumbatarum vero ictus, quos in ingenuis corporibus non probamus, non ab omni ordine submovemus, sed decemprimos tantum ordinis curiales ab immanitate huiusmodi verberum segregamus, ita ut in ceteris animadversionis istius habeatur moderatio commonentis. dat. xv kal. octob. treviris valente v et valentiniano aa. conss. (376 sept. 17). CTh.9.35.3 Imppp. valens, gratianus et valentinianus aaa. ad gracchum praefectum urbi. severam indagationem per tormenta quaerendi a senatorio nomine submovemus. dat. prid. non. ian. treviris gratiano a. iiii et merobaude conss. (377 ian. 4). CTh.9.35.4 [=brev.9.25.1] Imppp. grat., valent. et theodos. aaa. albuciano vicario macedoniae. quadraginta diebus, qui auspicio cerimoniarum paschale tempus anticipant, omnis cognitio inhibeatur criminalium quaestionum. dat. vi. kal. april. thessalonica, gratiano a. v. et theodos. a. i. coss. interpre
