hoc anno per fundum tuum sine vitio duxit, inquinetur vitietur corrumpatur deteriorve fiat: et similiter de aestiva aqua debere interdici ait. Dig. 43.20.1.28 Ulpianus 70 ad ed. Si quis hoc cesserit, ne liceat sibi aquam quaerere, ea cessio valet. Dig. 43.20.1.29 Ulpianus 70 ad ed. Deinde ait praetor: " uti priore aestate aquam, qua de agitur, nec vi nec clam nec precario ab illo duxisti, quo minus ita ducas, vim fieri veto. inter heredes emptores et bonorum possessores interdicam". Dig. 43.20.1.30 Ulpianus 70 ad ed. Hoc interdictum de aqua aestiva proponitur. Dig. 43.20.1.31 Ulpianus 70 ad ed. Quia autem diximus aestivam aquam aliquo distare ab aqua cottidiana, sciendum est etiam interdictis distare, quod qui de aqua cottidiana interdicit, ita interdicit: " uti hoc anno aquam duxisti", at qui de aestiva, sic: " uti priore aestate", nec immerito: nam quia hieme non utitur, referre se non ad praesentem aestatem, sed ad priorem debuit. Dig. 43.20.1.32 Ulpianus 70 ad ed. Aestatem incipere ( sic peritiores tradiderunt) ab aequinoctio verno et finiri aequinoctio autumnali: et ita senis mensibus aestas atque hiems dividitur. Dig. 43.20.1.33 Ulpianus 70 ad ed. Priorem aestatem ex comparatione duarum aestatium accipi. Dig. 43.20.1.34 Ulpianus 70 ad ed. Propter hoc, si aestate interdicatur, nonnumquam annum et sex menses continere: quod ita contingit, si initio verni aequinoctii ducta sit aqua et sequenti aestate pridie aequinoctium autumnale interdicatur: et proinde, si hieme interdicatur, etiam in biennium haec res extendetur. Dig. 43.20.1.35 Ulpianus 70 ad ed. Si quis hieme tantum aquam solitus fuit ducere, aestate non fuit solitus, utile interdictum ei competit. Dig. 43.20.1.36 Ulpianus 70 ad ed. Qui hac aestate duxit, non superiore, utile interdictum habet. Dig. 43.20.1.37 Ulpianus 70 ad ed. Ait praetor: " inter heredes et emptores et bonorum possessores interdicam". haec verba non solum ad aestivam aquam, verum etiam ad cottidianam quoque referenda esse sciendum est: nam sicuti de itinere actuque et successoribus dantur interdicta et emptori, ita haec quoque danda praetor putavit. Dig. 43.20.1.38 Ulpianus 70 ad ed. Ait praetor: " quo ex castello illi aquam ducere ab eo, cui eius rei ius fuit, permissum est, quo minus ita uti permissum est ducat, vim fieri veto. quandoque de opere faciendo interdictum erit, damni infecti caveri iubebo". Dig. 43.20.1.39 Ulpianus 70 ad ed. Hoc interdictum necessario propositum est. namque superiora interdicta ad eos pertinent, qui a capite ducunt vel imposita servitute vel quia putant impositam: aequissimum visum est ei quoque, qui ex castello ducit, interdictum dari. id est ex eo receptaculo, quod aquam publicam suscipit. castellum accipe. Dig. 43.20.1.40 Ulpianus 70 ad ed. Si ex castello permissum est, dandum erit interdictum: Dig. 43.20.1.41 Ulpianus 70 ad ed. Permittitur autem aquam ex castello vel ex rivo vel ex quo alio loco publico ducere. Dig. 43.20.1.42 Ulpianus 70 ad ed. Idque a principe conceditur: alii nulli competit ius aquae dandae. Dig. 43.20.1.43 Ulpianus 70 ad ed. Et datur interdum praediis, interdum personis. quod praediis datur, persona extincta non extinguitur: quod datur personis, cum personis amittitur ideoque neque ad alium dominum praediorum neque ad heredem vel qualemcumque successorem transit. plane ei, ad quem dominium transit, impetrabile est: nam si docuerit praediis suis aquam debitam, etsi nomine eius fluxisse, a quo dominium ad se transiit, indubitate impetrat ius aquae ducendae, nec est hoc beneficium, sed iniuria, si quis forte non impetraverit. Dig. 43.20.1.44 Ulpianus 70 ad ed. Meminisse autem debemus in hoc interdicto totam quaestionem finiri adsignationis: non enim praeparat hoc interdictum causam, ut superiora interdicta, nec ad possessionem temporariam pertinet, sed aut habet ius adsignatum sibi aut non habet, et interdictum totum finitur. Dig. 43.20.2 Pomponius 32 ad sab. Si diurnarum aut nocturnarum horarum aquae ductum habeam, non possum alia hora ducere, quam qua ius habeam ducendi. Dig. 43.20.3pr. Pomponius 34 ad sab. Hoc iure utimur, ut etiam non ad irrigandum, sed pecoris causa vel amoenitatis aqua duci possit. Dig. 43.20.3.1 Pomponius 34 ad sab. Ex flumine aquam ducere plures possunt, ita tamen, ut vicinis non noceant, vel, si angustus amnis sit, etiam ei, qui in alia ripa sit. Dig. 43.20.3.2 Pomponius 34 ad sab. Si aquam ex flumine publico duxeris et flumen recesserit, non potes subsequi flumen, quia ei loco servitus imposita non sit, quamvis is locus meus sit. sed si alluvione paulatim accesserit fundo tuo, subsequi potes, quia locus totus fluminis serviat ductioni. sed si circumfluere coeperit mutato alveo, non potes, quia medius locus non serviat interruptaque sit servitus. Dig. 43.20.3.3 Pomponius 34 ad sab. Aqua, quae in rivo nascitur, tacite lucri fit ab eo qui ducit. Dig. 43.20.3.4 Pomponius 34 ad sab. Ductus aquae, cuius origo memoriam excessit, iure constituti loco habetur. Dig. 43.20.3.5 Pomponius 34 ad sab. Is, qui aquae cottidianae ius habet, vel fistulam in rivo ponere vel aliud quodlibet facere potest, dummodo ne fundum domino aut aquagium rivalibus deterius faciat. Dig. 43.20.3.6 Pomponius 34 ad sab. Si aqua ducatur, supra eam alia aqua per pontem, qui supra rivum factus sit, iure ducitur, dum inferiori rivo non noceatur. Dig. 43.20.4 Iulianus 41 Dig. Lucio titio ex fonte meo ut aquam duceret, cessi: quaesitum est, an et maevio cedere possim, ut per eundem aquae ductum aquam ducat: et si putaveris posse cedi per eundem aquae ductum duobus, quemadmodum uti debeant. respondit: sicut iter actus via pluribus cedi vel simul vel separatim potest, ita aquae ducendae ius recte cedetur. sed si inter eos, quibus aqua cessa est, non convenit, quemadmodum utantur, non erit iniquum utile iudicium reddi, sicut inter eos, ad quos usus fructus pertinet, utile communi dividundo iudicium reddi plerisque placuit. Dig. 43.20.5pr. Iulianus 4 ex minic. Cum constet non solum temporibus, sed etiam mensuris posse aquam dividi, potest eodem tempore alius cottidianam, alius aestivam aquam ducere, ita ut aestate dividatur inter eos aqua, hieme solus ducat is qui cottidianae ius habeat. Dig. 43.20.5.1 Iulianus 4 ex minic. Inter duos, qui eodem rivo aquam certis horis separatim ducebant, convenit, ut permutatis inter se temporibus aqua uterentur: quaero, cum amplius tempore servitutibus praefinito ita duxissent, ut neuter eorum suo tempore usus esset, num ius utendi amisissent. negavit amisisse. Dig. 43.20.6 Nerva 3 membr. De interdicto de aqua aestiva, item cottidiana quaerentes primum constituendum existimabamus, quae esset aqua aestiva, de qua proprium interdictum ad prioris aestatis tempus relatum reddi solet, hoc est aestiva aqua utrumne ex iure aestivo dumtaxat tempore utendi diceretur, an ex mente propositoque ducentis, quod aestate eam ducendi consilium haberet, an ex natura ipsius aquae, quod aestate tantum duci potest, an ex utilitate locorum, in quae duceretur. placebat igitur aquam ob has duas res, naturam suam utilitatemque locorum in quae deducitur, proprie appellari, ita ut, sive eius natura erit, ut nisi aestate duci non possit, etiamsi hieme quoque desideraretur, sive omni tempore anni duci eam ipsius natura permitteret, si utilitas personis, in quam ducitur, aestate dumtaxat usum eius exigeret, aestiva recte diceretur. Dig. 43.20.7 Paulus 5 sent. Si de via itinere actu aquae ductu agatur, huiusmodi cautio praestanda est, quamdiu quis de iure suo doceat, non se impediturum agentem et aquam ducentem et iter facientem. quod si neget ius esse adversario agendi aquae ducendae, cavere sine praeiudicio amittendae servitutis debebit, donec quaestio finietur, non se usurum. Dig. 43.20.8 Scaevola l.S. horoi Cui per fundum iter aquae debetur, quacumque vult in eo rivum licet faciat, dum ne aquae ductum interverteret. Dig. 43.21.0. De rivis. Dig. 43.21.1pr. Ulpianus 70 ad ed. Praetor ait: " rivos specus septa reficere purgare aquae ducendae causa quo minus liceat illi, dum ne aliter aquam ducat, quam uti priore aestate non vi non clam non precario a te duxit, vim fieri veto". Dig. 43.21.1.1 Ulpianus 70 ad ed. Hoc interdictum utilissimum est: nam nisi permittatur alicui reficere, alia ratione usu incommodabitur. Dig. 43.21.1.2 Ulpianus 70 ad ed. Ait ergo praetor " rivum specus". rivus est locus per longitudinem depressus, quo aqua decurrat, cui nomen est apo tou hrein. Dig. 43.21.1.3 Ulpianus 70 ad ed. Specus autem est locus, ex quo despicitur: inde spectacula sunt dicta. Dig. 43.21.1.4 Ulpianus 70 ad ed. Septa sunt, quae ad incile opponuntur aquae derivandae compellendaeve ex flumine causa, sive ea lignea sunt sive lapidea sive qualibet alia materia sint, ad continendam transmittendamque aquam excogitata. Dig. 43.21.1.5 Ulpianus 70 ad ed. Incile est autem locus depressus ad latus fluminis, ex eo dictus, quod incidatur: inciditur enim vel lapis vel terra, unde primum aqua ex flumine agi possit. sed et fossae et putei hoc interdicto continentur. Dig. 43.21.1.6 Ulpianus 70 ad ed. Deinde ait praetor " reficere purgare". reficere est quod corruptum est in pristinum statum restaurare. verbo reficiendi tegere substruere sarcire aedificare, item advehere adportareque ea, quae ad eandem rem opus essent. continentur. Dig. 43.21.1.7 Ulpianus 70 ad ed. Purgandi verbum plerique quidem putant ad eum rivum pertinere, qui integer est: et palam est et ad eum pertinere, qui refectione indiget: plerumque enim ut refectione, et purgatione indiget. Dig. 43.21.1.8 Ulpianus 70 ad ed. " aquae", inquit, " ducendae causa". merito hoc additur, ut ei demum permittatur et reficere et purgare rivum, qui aquae ducendae causa id fecit. Dig. 43.21.1.9 Ulpianus 70 ad ed. Hoc interdictum competit etiam ei, qui ius aquae ducendae non habet, si modo aut priore aestate aut eodem anno aquam duxerit, cum sufficiat non vi non clam non precario duxisse. Dig. 43.21.1.10 Ulpianus 70 ad ed. Si quis terrenum rivum signinum, id est lapideum facere velit, videri eum non recte hoc interdict
