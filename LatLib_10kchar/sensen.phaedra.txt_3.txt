os solliciti numine turbido, 790 tractam Thessalicis carminibus rati, tinnitus dedimus: tu fueras labor et tu causa morae, te dea noctium dum spectat celeres sustinuit uias. Vexent hanc faciem frigora parcius, 795 haec solem facies rarius appetat: lucebit Pario marmore clarius. quam grata est facies torua uiriliter et pondus ueteris triste supercili! Phoebo colla licet splendida compares: 800 illum caesaries nescia colligi perfundens umeros ornat et integit; te frons hirta decet, te breuior coma nulla lege iacens; tu licet asperos pugnacesque deos uiribus audeas 805 et uasti spatio uincere corporis: aequas Herculeos nam iuuenis toros, Martis belligeri pectore latior. si dorso libeat cornipedis uehi, frenis Castorea mobilior manu 810 Spartanum poteris flectere Cyllaron. Ammentum digitis tende prioribus et totis iaculum derige uiribus: tam longe, dociles spicula figere, non mittent gracilem Cretes harundinem. 815 aut si tela modo spargere Parthico in caelum placeat, nulla sine alite descendent, tepido uiscere condita praedam de mediis nubibus afferent. Raris forma uiris (saecula perspice) 820 impunita fuit. te melior deus tutum praetereat formaque nobilis deformis senii monstret imaginem. Quid sinat inausum feminae praeceps furor? nefanda iuueni crimina insonti apparat. 825 en scelera! quaerit crine lacerato fidem, decus omne turbat capitis, umectat genas: instruitur omni fraude feminea dolus. Sed iste quisnam est regium in uultu decus gerens et alto uertice attollens caput? 830 ut ora iuueni paria Pittheo gerit, ni languido pallore canderent genae staretque recta squalor incultus coma! en ipse Theseus redditus terris adest. Thesevs Tandem profugi noctis aeternae plagam 835 uastoque manes carcere umbrantem polum, et uix cupitum sufferunt oculi diem. iam quarta Eleusin dona Triptolemi secat paremque totiens libra composuit diem, ambiguus ut me sortis ignotae labor 840 detinuit inter mortis et uitae mala. pars una uitae mansit extincto mihi, sensus malorum; finis Alcides fuit, qui cum reuulsum Tartaro abstraheret canem, me quoque supernas pariter ad sedes tulit. 845 sed fessa uirtus robore antiquo caret trepidantque gressus. heu, labor quantus fuit Phlegethonte ab imo petere longinquum aethera pariterque mortem fugere et Alciden sequi. Quis fremitus aures flebilis pepulit meas? 850 expromat aliquis. luctus et lacrimae et dolor, in limine ipso maesta lamentatio? hospitia digna prorsus inferno hospite. Nvtrix Tenet obstinatum Phaedra consilium necis fletusque nostros spernit ac morti imminet. 855 Th. Quae causa leti? reduce cur moritur uiro? Nvt. Haec ipsa letum causa maturum attulit. Th. Perplexa magnum uerba nescioquid tegunt. effare aperte, quis grauet mentem dolor. Nvt. Haut pandit ulli; maesta secretum occulit 860 statuitque secum ferre quo moritur malum. iam perge, quaeso, perge: properato est opus. Th. Reserate clausos regii postes laris. O socia thalami, sicine aduentum uiri et expetiti coniugis uultum excipis? 865 quin ense uiduas dexteram atque animum mihi restituis et te quidquid e uita fugat expromis? Ph. Eheu, per tui sceptrum imperi, magnanime Theseu, perque natorum indolem tuosque reditus perque iam cineres meos, 870 permitte mortem. Th. Causa quae cogit mori? Ph. Si causa leti dicitur, fructus perit. Th. Nemo istud alius, me quidem excepto, audiet. Ph. Aures pudica coniugis solas timet. Th. Effare: fido pectore arcana occulam. 875 Ph. Alium silere quod uoles, primus sile. Th. Leti facultas nulla continget tibi. Ph. Mori uolenti desse mors numquam potest. Th. Quod sit luendum morte delictum indica. Ph. Quod uiuo. Th. Lacrimae nonne te nostrae mouent? 880 Ph. Mors optima est perire lacrimandum suis. Th. Silere pergit.--uerbere ac uinclis anus altrixque prodet quidquid haec fari abnuit. Vincite ferro. uerberum uis extrahat secreta mentis. Ph. Ipsa iam fabor, mane. 885 Th. Quidnam ora maesta auertis et lacrimas genis subito coortas ueste praetenta optegis? Ph. Te te, creator caelitum, testem inuoco, et te, coruscum lucis aetheriae iubar, ex cuius ortu nostra dependet domus: 890 temptata precibus restiti; ferro ac minis non cessit animus: uim tamen corpus tulit. labem hanc pudoris eluet noster cruor. Th. Quis, ede, nostri decoris euersor fuit? Ph. Quem rere minime. Th. Quis sit audire expeto. 895 Ph. Hic dicet ensis, quem tumultu territus liquit stuprator ciuium accursum timens. Th. Quod facinus, heu me, cerno? quod monstrum intuor? regale patriis asperum signis ebur capulo refulget, gentis Actaeae decus. 900 sed ipse quonam euasit? Ph. Hi trepidum fuga uidere famuli concitum celeri pede. Th. Pro sancta Pietas, pro gubernator poli et qui secundum fluctibus regnum moues, unde ista uenit generis infandi lues? 905 hunc Graia tellus aluit an Taurus Scythes Colchusque Phasis? redit ad auctores genus stirpemque primam degener sanguis refert. est prorsus iste gentis armiferae furor, odisse Veneris foedera et castum diu 910 uulgare populis corpus. o taetrum genus nullaque uictum lege melioris soli! ferae quoque ipsae Veneris euitant nefas, generisque leges inscius seruat pudor. Vbi uultus ille et ficta maiestas uiri 915 atque habitus horrens, prisca et antiqua appetens, morumque senium triste et affectus graues? o uita fallax, abditos sensus geris animisque pulcram turpibus faciem induis: pudor impudentem celat, audacem quies, 920 pietas nefandum; uera fallaces probant simulantque molles dura. siluarum incola ille efferatus castus intactus rudis, mihi te reseruas? a meo primum toro et scelere tanto placuit ordiri uirum? 925 iam iam superno numini grates ago, quod icta nostra cecidit Antiope manu, quod non ad antra Stygia descendens tibi matrem reliqui. Profugus ignotas procul percurre gentes: te licet terra ultimo 930 summota mundo dirimat Oceani plagis orbemque nostris pedibus obuersum colas, licet in recessu penitus extremo abditus horrifera celsi regna transieris poli hiemesque supra positus et canas niues 935 gelidi frementes liqueris Boreae minas post te furentes, sceleribus poenas dabis. profugum per omnis pertinax latebras premam: longinqua clausa abstrusa diuersa inuia emetiemur, nullus obstabit locus: 940 scis unde redeam. tela quo mitti haud queunt, huc uota mittam: genitor aequoreus dedit ut uota prono terna concipiam deo, et inuocata munus hoc sanxit Styge. En perage donum triste, regnator freti! 945 non cernat ultra lucidum Hippolytus diem adeatque manes iuuenis iratos patri. fer abominandam nunc opem gnato, parens: numquam supremum numinis munus tui consumeremus, magna ni premerent mala; 950 inter profunda Tartara et Ditem horridum et imminentes regis inferni minas, uoto peperci: redde nunc pactam fidem.-- genitor, moraris? cur adhuc undae silent? nunc atra uentis nubila impellentibus 955 subtexe noctem, sidera et caelum eripe, effunde pontum, uulgus aequoreum cie fluctusque ab ipso tumidus Oceano uoca. Chorvs O magna parens, Natura, deum tuque igniferi rector Olympi, 960 qui sparsa cito sidera mundo cursusque uagos rapis astrorum celerique polos cardine uersas, cur tanta tibi cura perennes agitare uices aetheris alti, 965 ut nunc canae frigora brumae nudent siluas, nunc arbustis redeant umbrae, nunc aestiui colla leonis Cererem magno feruore coquant 970 uiresque suas temperet annus? sed cur idem qui tanta regis, sub quo uasti pondera mundi librata suos ducunt orbes, hominum nimium securus abes, 975 non sollicitus prodesse bonis, nocuisse malis? Res humanas ordine nullo Fortuna regit sparsitque manu munera caeca peiora fouens: 980 uincit sanctos dira libido, fraus sublimi regnat in aula; tradere turpi fasces populus gaudet, eosdem colit atque odit. tristis uirtus peruersa tulit 985 praemia recti: castos sequitur mala paupertas uitioque potens regnat adulter-- o uane pudor falsumque decus! Sed quid citato nuntius portat gradu rigatque maestis lugubrem uultum genis? 990 Nvntivs O sors acerba et dura, famulatus grauis, cur me ad nefandi nuntium casus uocas? Th. Ne metue cladis fortiter fari asperas: non imparatum pectus aerumnis gero. Nvn. Vocem dolori lingua luctificam negat. 995 Th. Proloquere, quae sors aggrauet quassam domum. Nvn. Hippolytus, heu me, flebili leto occubat. Th. Gnatum parens obisse iam pridem scio: nunc raptor obiit. mortis effare ordinem. Nvn. Vt profugus urbem liquit infesto gradu 1000 celerem citatis passibus cursum explicans, celso sonipedes ocius subigit iugo et ora frenis domita substrictis ligat. tum multa secum effatus et patrium solum abominatus saepe genitorem ciet 1005 acerque habenis lora permissis quatit: cum subito uastum tonuit ex alto mare creuitque in astra. nullus inspirat salo uentus, quieti nulla pars caeli strepit placidumque pelagus propria tempestas agit. 1010 non tantus Auster Sicula disturbat freta nec tam furens Ionius exsurgit sinus regnante Coro, saxa cum fluctu tremunt et cana summum spuma Leucaten ferit. consurgit ingens pontus in uastum aggerem, 1015 [tumidumque monstro pelagus in terras ruit] nec ista ratibus tanta construitur lues: terris minatur; fluctus haud cursu leui prouoluitur; nescioquid onerato sinu grauis unda portat. quae nouum tellus caput 1020 ostendet astris? Cyclas exoritur noua? latuere rupes numine Epidauri dei et scelere petrae nobiles Scironides et quae duobus terra comprimitur fretis. Haec dum stupentes sequimur, en totum mare 1025 immugit, omnes undique scopuli adstrepunt; summum cacumen rorat expulso sale, spumat uomitque uicibus alternis aquas qualis per alta uehitur Oceani freta fluctum refundens ore physeter capax. 1030 inhorruit concussus undarum globus soluitque sese et litori inuexit malum maius timore, pontus in terras ruit suumque monstrum sequitur--os quassat tremor. Quis habitus ille corporis uasti fuit! 1035 caerulea taurus colla sublimis gerens erexit altam fronte uiridanti iubam; stant hispidae aures, orbibus uarius color, et quem feri dominator habuisset gregis et quem sub undis natus: hinc flammam uomunt 1040 oculi, hinc relucent caerula insignes nota; opima ceruix arduos tollit toros naresque hiulcis haustibus pat
