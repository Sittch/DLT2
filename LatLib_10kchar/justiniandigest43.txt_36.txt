Pomponius 33 ad q. muc. Si servus tuus tuo mandato precario rogaverit vel ratum habueris quod ille rogavit tuo nomine, teneberis, quasi precario habeas. sed si te ignorante suo nomine vel servus vel filius rogaverit, non videris tu precario habere, sed illi erit actio de peculio vel de in rem verso. Dig. 43.26.14 Paulus 13 ad sab. Interdictum de precariis merito introductum est, quia nulla eo nomine iuris civilis actio esset: magis enim ad donationes et beneficii causam, quam ad negotii contracti spectat precarii condicio. Dig. 43.26.15pr. Pomponius 29 ad sab. Et habet summam aequitatem, ut eatenus quisque nostro utatur, quatenus ei tribuere velimus. Dig. 43.26.15.1 Pomponius 29 ad sab. Hospites et qui gratuitam habitationem accipiunt non intelleguntur precario habitare. Dig. 43.26.15.2 Pomponius 29 ad sab. Precario habere etiam ea quae in iure consistunt possumus, ut immissa vel protecta. Dig. 43.26.15.3 Pomponius 29 ad sab. Cum quis de re sibi restituenda cautum habet, precarium interdictum ei non competit. Dig. 43.26.15.4 Pomponius 29 ad sab. Eum, qui precario rogaverit, ut sibi possidere liceat, nancisci possessionem non est dubium: an is quoque possideat, qui rogatus sit, dubitatum est. placet autem penes utrumque esse eum hominem, qui precario datus esset, penes eum qui rogasset, quia possideat corpore, penes dominum, quia non discesserit animo possessione. Dig. 43.26.15.5 Pomponius 29 ad sab. Quo quis loco precario aut possideat aut coeperit possidere, nihil refert, quod ad hoc interdictum pertinet. Dig. 43.26.16 Pomponius 32 ad sab. Si adoptavero eum, qui precario rogaverit, ego quoque precario possidebo. Dig. 43.26.17 Pomponius 23 ad sab. Qui precario fundum possidet, is interdicto uti possidetis adversus omnes praeter eum, quem rogavit, uti potest. Dig. 43.26.18 Iulianus 13 Dig. Unusquisque potest rem suam, quamvis non possideat, precario dare ei qui possideat. Dig. 43.26.19pr. Iulianus 49 Dig. Duo in solidum precario habere non magis possunt, quam duo in solidum vi possidere aut clam: nam neque iustae neque iniustae possessiones duae concurrere possunt. Dig. 43.26.19.1 Iulianus 49 Dig. Qui servum meum precario rogat, videtur a me precario habere, si hoc ratum habuero, et ideo precario interdicto mihi tenebitur. Dig. 43.26.19.2 Iulianus 49 Dig. Cum quid precario rogatum est, non solum interdicto uti possumus, sed et incerti condictione, id est praescriptis verbis. Dig. 43.26.20 Ulpianus 2 resp. Ea, quae distracta sunt, ut precario penes emptorem essent, quoad pretium universum persolveretur: si per emptorem stetit, quo minus persolveretur, venditorem posse consequi. Dig. 43.26.21 Venonius 4 act. Cum precario quis rogat, ut ipsi in eo fundo morari liceat, supervacuum est adici " ipsi suisque": nam per ipsum suis quoque permissum uti videtur. Dig. 43.26.22pr. Venonius 3 interd. Si is, qui pro possessore possideret, precario dominum rogaverit, ut sibi retinere rem liceret, vel is, qui alienam rem emisset, dominum rogaverit: apparet eos precario possidere. nec existimandos mutare sibi causam possessionis, quibus a domino concedatur precario possidere: nam et si id quod possideas alium precario rogaveris, videri te desinere ex prima causa possidere et incipere ex precario habere: et contra si possessorem precario rogaverit qui rem avocare ei posset, teneri eum precario, quoniam aliquid ad eum per hanc precarii rogationem pervenit, id est possessio, quae aliena sit. Dig. 43.26.22.1 Venonius 3 interd. Si pupillus sine tutoris auctoritate precario rogaverit, labeo ait habere eum precariam possessionem et hoc interdicto teneri. nam quo magis naturaliter possideretur, nullum locum esse tutoris auctoritati: recteque dici " quod precario habes", quia quod possideat ex ea causa possideat, ex qua rogaverit: nihilque novi per praetorem constituendum, quoniam, sive habeat rem, officio iudicis teneretur, sive non habeat, non teneatur. Dig. 43.27.0. De arboribus caedendis. Dig. 43.27.1pr. Ulpianus 71 ad ed. Ait praetor: " quae arbor ex aedibus tuis in aedes illius impendet, si per te stat, quo minus eam adimas, tunc, quo minus illi eam arborem adimere sibique habere liceat, vim fieri veto". Dig. 43.27.1.1 Ulpianus 71 ad ed. Hoc interdictum prohibitorium est. Dig. 43.27.1.2 Ulpianus 71 ad ed. Si arbor aedibus alienis impendeat, utrum totam arborem iubeat praetor adimi an vero id solum, quod superexcurrit, quaeritur. et rutilius ait a stirpe excidendam idque plerisque videtur verius: et nisi adimet dominus arborem, labeo ait permitti ei, cui arbor officeret, ut si vellet succideret eam lignaque tolleret. Dig. 43.27.1.3 Ulpianus 71 ad ed. Arboris appellatione etiam vites continentur. Dig. 43.27.1.4 Ulpianus 71 ad ed. Non solum autem domino aedium, sed etiam ei qui usumfructum habet competit hoc interdictum, quia et ipsius interest arborem istam non impendere. Dig. 43.27.1.5 Ulpianus 71 ad ed. Praeterea probandum est, si arbor communibus aedibus impendeat, singulos dominos habere hoc interdictum et quidem in solidum, quia et servitutium vindicationem singuli habeant. Dig. 43.27.1.6 Ulpianus 71 ad ed. Ait praetor: " si per te stat, quo minus eam adimas, quo minus illi eam arborem adimere liceat, vim fieri veto". prius itaque tibi datur adimendi facultas: si tu non facias, tunc vicino prohibet vim fieri adimere volenti. Dig. 43.27.1.7 Ulpianus 71 ad ed. Deinde ait praetor: " quae arbor ex agro tuo in agrum illius impendet, si per te stat, quo minus pedes quindecim a terra eam altius coerceas, tunc, quo minus illi ita coercere lignaque sibi habere liceat, vim fieri veto". Dig. 43.27.1.8 Ulpianus 71 ad ed. Quod ait praetor, et lex duodecim tabularum efficere voluit, ut quindecim pedes altius rami arboris circumcidantur: et hoc idcirco effectum est, ne umbra arboris vicino praedio noceret. Dig. 43.27.1.9 Ulpianus 71 ad ed. Differentia duorum capitum interdicti haec est: si quidem arbor aedibus impendeat, succidi eam praecipitur, si vero agro impendeat, tantum usque ad quindecim pedes a terra coerceri. Dig. 43.27.2 Pomponius 34 ad sab. Si arbor ex vicini fundo vento inclinata in tuum fundum sit, ex lege duodecim tabularum de adimenda ea recte agere potes ius ei non esse ita arborem habere. Dig. 43.28.0. De glande legenda. Dig. 43.28.1pr. Ulpianus 71 ad ed. Ait praetor: " glandem, quae ex illius agro in tuum cadat, quo minus illi tertio quoque die legere auferre liceat, vim fieri veto". Dig. 43.28.1.1 Ulpianus 71 ad ed. Glandis nomine omnes fructus continentur. Dig. 43.29.0. De homine libero exhibendo. Dig. 43.29.1pr. Ulpianus 71 ad ed. Ait praetor: " quem liberum dolo malo retines, exhibeas". Dig. 43.29.1.1 Ulpianus 71 ad ed. Hoc interdictum proponitur tuendae libertatis causa, videlicet ne homines liberi retineantur a quoquam: Dig. 43.29.2 Venonius 4 interd. ( nihil enim multum a specie servientium differunt, quibus facultas non datur recedendi): Dig. 43.29.3pr. Ulpianus 71 ad ed. Quod et lex fabia prospexit. neque hoc interdictum aufert legis fabiae exsecutionem: nam et hoc interdicto agi poterit et nihilo minus accusatio legis fabiae institui: et versa vice qui egit fabia, poterit nihilo minus etiam hoc interdictum habere, praesertim cum alius interdictum, alius fabiae actionem habere possit. Dig. 43.29.3.1 Ulpianus 71 ad ed. Haec verba " quem liberum" ad omnem liberum pertinent, sive pubes sit sive impubes, sive masculus sive femina, sive unus sive plures, sive sui iuris sit sive alieni: hoc enim tantum spectamus, an liber sit. Dig. 43.29.3.2 Ulpianus 71 ad ed. Is tamen, qui in potestate habet, hoc interdicto non tenebitur, quia dolo malo non videtur habere qui suo iure utitur. Dig. 43.29.3.3 Ulpianus 71 ad ed. Si quis eum, quem ab hostibus redemit, retineat, in ea causa est, ut interdicto non teneatur: non enim dolo malo facit. plane si offertur pretium, interdictum locum habet. sed et si eum remisit pretio non accepto, dicendum est interdicto locum fore, si, posteaquam semel remisit, velit retinere. Dig. 43.29.3.4 Ulpianus 71 ad ed. Si eum quis retineat filium, quem non habet in potestate, plerumque sine dolo malo facere videbitur: pietas enim genuina efficit sine dolo malo retineri, nisi si evidens dolus malus intercedat. proinde et si libertum suum vel alumnum vel noxae deditum adhuc impuberem, idem erit dicendum. et generaliter qui iustam causam habet hominis liberi apud se retinendi, non videtur dolo malo facere. Dig. 43.29.3.5 Ulpianus 71 ad ed. Si quis volentem retineat, non videtur dolo malo retinere. sed quid si volentem quidem retineat, non tamen sine calliditate circumventum vel seductum vel sollicitatum, neque bona vel probabili ratione hoc facit? recte dicetur dolo malo retinere. Dig. 43.29.3.6 Ulpianus 71 ad ed. Is, qui nescit apud se esse hominem liberum, dolo malo caret; sed ubi certioratus retinet, dolo malo non caret. Dig. 43.29.3.7 Ulpianus 71 ad ed. Plane si dubitat, utrum liber an servus sit, vel facit status controversiam, recedendum erit ab hoc interdicto et agenda causa libertatis. etenim recte placuit tunc demum hoc interdictum locum habere, quotiens quis pro certo liber est: ceterum si quaeratur de statu, non oportet praeiudicium fieri alienae cognitioni. Dig. 43.29.3.8 Ulpianus 71 ad ed. Ait praetor " exhibeas". exhibere est in publicum producere et videndi tangendique hominis facultatem praebere: proprie autem exhibere est extra secretum habere. Dig. 43.29.3.9 Ulpianus 71 ad ed. Hoc interdictum omnibus competit: nemo enim prohibendus est libertati favere. Dig. 43.29.3.10 Ulpianus 71 ad ed. Plane ex causa suspectae personae removendae sunt, si forte talis persona sit, quam verisimile est colludere vel calumniari. Dig. 43.29.3.11 Ulpianus 71 ad ed. Sed et si mulier vel pupillus hoc interdictum desiderent pro cognato vel parente vel adfine suo solliciti, dandum esse eis interdictum dicendum est: nam et publico iudicio reos facere possunt, dum suas suorumque iniurias exsequuntur. Dig. 43.29.3.12 Ulpianus 71 ad ed. Si tamen plures sunt, qui experiri volent, eligendus est a praetore, ad quem maxime r
