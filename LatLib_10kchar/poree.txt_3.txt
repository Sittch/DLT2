 sit filius: at filium qui unicus est, non eum esse quem velim, id doleo, id queror. Ah! si scires, Hic erumpunt lacrimae. IRENAEUS. Contine lacrimas, Philostorge; peccare adolescentem nihil mirum est. Multa fert secum adolescentia, quae ratio postmodum, aetasque corrigunt. PHILOSTORGUS. In filio nihil ratio corrigit, imo crescunt vitia cum aetate, et corroboratur in dies jam adulta improbitas. PATRICIUS. Illud saepe audivi, ut arbores, sic liberos, tales esse, quales ab ortu finxeris. PHILOSTORGUS. Recte dicis; idque sum expertus in filio quem lenitate et blanditiis male perdidi. IRENAEUS. Audis, Patrici. PATRICIUS. Optime; patrem coram liberis severum oportet esse. PHILOSTORGUS. Patrem quid esse deceat, non attendit imprudens amor. Hunc solum habebam filium. Quid facerem? in hoc solo totus eram. Coepi indulgens blandiri, nihil facere vel dicere quod adolescentis offenderet animum, nullis laboribus pro eo, nullis sumptibus parcere. Interim saepe admonebant amici. PATRICIUS. Bene monebant. PHILOSTORGUS. Et clamitabant: quid agis, Philostorge, corrumpis adolescentem; perdis filium. Si perdo, mihi perdo, respondebam illis, et aures bene monentibus obstruebam. PATRICIUS. Debuisti attendere. PHILOSTORGUS. Sperabam scilicet me tot beneficia ponere apud gratum, et memorem animum. Haec, inquiebam, referet aliquando cum gratia. Erit senectae dulce solatium meae: in ejus amore suaviter conquiescam. O spes fallaces! o expectationem parentum irritam! jam oblitus est ingratus quanto labore adolescentiam educaverim suam. Vix me respicit, nihil veretur. Maleficia pro beneficiis, contumelias pro blanditiis, odium pro amore rependit perfidus. PATRICIUS. Jam intelligo quis tibi debitor, et qua in re fidem fefellerit. Sed dignam meritis mercedem tulisti. Aliter instituendus erat filius, nec amore malo perdendus. IRENAEUS, a parte, ad Philostorgum. O coecitatem animi! verum an caeteris rebus satisfacit? an probe vivit? PHILOSTORGUS. Imo, nec rei, nec famae parcit, atque illud ipsum est, quod me cruciat maxime. Quamdiu fuit aetas tenerior, semina virtutum neglexi animo ejus immitere, ratus id me commodius facturum, cum adlevisset; veritus praeterea, ne, quod aiunt fieri, praematura virtus vim hebetaret ingenii. IRENAEUS. Quasi vero noceat ingenio virtus, neque altera cum altero possit adolescente consistere; sed nihil egisti quod non parentes faciant plerique. Liberorum corpora magis curant, quam ingenium, ingenium, magis quam mores. A teneris unguiculis formatur puer ad molle quoddam, et effoeminatum vivendi genus. PATRICIUS. Attendis. PHILOSTORGUS. Attendo. IRENAEUS. Vix pedibus insistit, vix balbutit, cum jam docetur blanditias dicere, lepide garrire, molliter cantitare, multa quaerere, multa audire. Parco pluribus... Interea virtutum nulla sit mentio. Et miramur quid sit quod adolescentes hodie sint vitiosiores ante duodecimum aetatis annum, quam olim ante vigesimum forent. Facit hoc non ingenium maturius, ut vulgo creditur, sed institutio pejor. PATRICIUS. Vera loquitur. IRENAEUS. Neque id peccatum adeo matrum est; ut non sit etiam patrum, qui matribus ipsis molliores sunt aliquando et remissiores. PATRICIUS. Ita profecto. PHILOSTORGUS. Hic me adumbrari sentio. IRENAEUS. Sed ut ad natum revertamur tuum, quid tandem contigit, Philistorge? PHILOSTORGUS. Id contigit, quod his solet adolescentibus contingere, qui, excusso omni fraeno, se suis tradidere libidinibus. PATRICIUS. Id sane dolendum est, sed jam dixi tibi, et iterum dico, tales sunt liberi, quales a puero finxeris. PHILOSTORGUS. Tibi debeo plurimum, Patrici, qui sic in partem dolorisn veneris. PATRICIUS. Oh! venio lubens. IRENAEUS. Ego tibi sum auctor, ipsum ut ab otio retrahas, quam maxime poteris, et efficias ut te patrem sentiat, et vitae moderatorem suae. PHILOSTORGUS. Parebo consiliis, Irenaee, et hac de re tecum alias plura. Nunc venio ad epistolam, quae hodie forte fortuna in meas incidit manus, dum ad filium affertur meum. PATRICIUS. Quod genus epistolae? PHILOSTORGUS. Nescio, neque vero apposuit nomen, qui scripsit, et tamen parenti suo innotescere plurimum refert. Quaeso vos, si quod rei dare potestis indicium, hoc date. PATRICIUS. Cedo istam epistolam. Scripsit videlicet ex his nebulonibus aliquis, nato, qui sunt familiares tuo. PHILOSTORGUS. A nebulone certe scriptam dicerem, nisi domo tua allatam suspicer. PATRICIUS. Tune illam ab Eugenio scriptam competisti? PHILOSTORGUS. Eugenius non ita cum filio conjunctus est meo, quam tuus Philotas. Neque de utrovis quicquam compertum habeo, sed interrogo; nosti manum. PATRICIUS. Non novi. IRENAEUS. Novi ego, ni fallor. Nuper inspiciente et dictante me, scribebat ad patruum Philotas. PATRICIUS. Quid tum? an eadem est epistola? IRENAEUS. Non eadem epistola, sed eadem, credo, est manus. PATRICIUS. Quid ais? an Philotas est nebulo? IRENAEUS. Hic, inquam, hic Philotae agnosco manum, quamvis dissimulata sit aliquantulum, et ambiguis exarata literulis. PATRICIUS. Apage sis, Irenaee, cum ista suspicione tua; tuque, Philostorge, a criminatione falsa te abstine. PHILOSTORGUS. Abstineo. Philotam amantiorem patris hactenus credidi, quam ut sentiret simile quid, vel scriberet. PATRICIUS. Ita prorsus. PHILOSTORGUS. Sed ut est adolescentum ingenium leve, subdolum, ad nequitiam proclive... PATRICIUS. Hoc de filio tuo dixeris, non de meo. PHILOSTORGUS. De tuo non dico. PATRICIUS. Neque meum temere accusaveris. PHILOSTORGUS. Neque temere accuso. PATRICIUS. Et illum a tanto scelere prorsus abhorrere credideris. PHILOSTORGUS. Quod jubes, credo. Nunc istam redde, quaeso epistolam, ut in multas circumferam domos, donec innotuerit manus. PATRICIUS. Circumferre nihil opus est, igni tradenda est, et ego tradam. PHILOSTORGUS. At mea interest, et patris, ut ne diu lateat auctor. Neque possum sine culpa mea, et alterius periculo... IRENAEUS. Citra culpam et periculum potes securus esse. PHILOSTORGUS. Si qua culpa est, totam in te et in illum transfero. IRENAEUS. Totam in me recipio. PHILOSTORGUS. Valete ergo. IRENAEUS. Philistorge, bene vale, et filium bene rege. SCENA XV. PATRICIUS, IRENAEUS. IRENAEUS accedit ad Patricium, qui legit epistolam in angulo. Quid narrat isthaec epistola? quid docet? PATRICIUS. Docet nunquam defore calumniatores, qui falsis criminibus innocentes opprimant. IRENAEUS. Bene, nihilne praeterea? PATRICIUS. Quosdam esse molestos homines, qui alienis rebus temere se, et importune admisceant. IRENAEUS. Optime. At nonne docet eadem quosdam esse patres nimis erga liberos amore misere excaecatos? PATRICIUS. Tu, qui tam oculatus es, lege, et uter nostrum caecutiat vide. Irenaeo tradit epistolam. IRENAEUS. Placet. PATRICIUS. Sed ea conditione, ut si hanc epistolam Philotae falso attributam ostendero, palinodiam canas. IRENAEUS. Volo. Legamus (Epistolam recipit.) Te amo, tibique gratulor, Pamphile, quod paternae auctoritatis jugum excusseris; patrem tuum admiror, et rideo, qui tibi moderari velit id aetatis, quo tui juris esse debeas. Equidem si vigesimum attigissem annum, meus sciret pater quibus terminis paterna definiatur auctoritas. Gratia Superis, est ille bonus vir. PATRICIUS. Quid me respicis? IRENAEUS. Gratia Superis, est ille bonus vir, et hoc uno molestus quod me blanditiis oneret, ac prope enecet suis. Ferendus tamen est, dum vel me illi fortuna, vel illum mihi mors auferat. Profecturus est hodie nescio quo. Hon! PATRICIUS. Quid haeres? IRENAEUS. Profecturus est hodie nescio quo. Ejus profectio consiliis favet meis. Si res bene processerit, scies. Tu cape exemplum de me, si sapis, et vale. PATRICIUS. Jamne vides quam temere, et injuria Philotam in suspicionem adduxeris? IRENAEUS. Istud non video. PATRICIUS. Tune hanc ipsi etiamnum tribuas epistolam? IRENAEUS. Quidni? si quidem et male dissimulata manus, et aperta verba rem indicant. PATRICIUS. Quid si Philotae manum imitatus est aliquis, ut falsum ipsi crimen imponeret? Quod quidem facile crediderim, si verba melius essent ad fraudem composita, sed nulla ex parte congruunt. IRENAEUS. Congruunt nimis. PATRICIUS. Quae verba? IRENAEUS. Istae blanditiae. PATRICIUS. Ah, ah. He. Istae blanditiae an sunt filio graves? An solus ego pater qui blandiar liberis? IRENAEUS. Ista profectio. PATRICIUS. Ista profectio nihil indicat; imo Philotam absolvit qui si de profectione mea scriberet non semel litteras deleret lacrimis. IRENAEUS. Hoc credis. PATRICIUS. Credo; et lacrimae quas mihi profecturo dedit modo faciunt fidem. Sed ista omittamus licet. Quid ad haec? ferendus tamen est pater, dum vel me illi fortuna, vel illum mihi mors auferat. Hae voces annon tuam suspicionem prorsus diluunt? IRENAEUS. Non plane. PATRICIUS. Proh! Deus immortalis! adeone homines stare in sententia pertinaces! Mortem meam expectat filius qui me plus se diligit, qui si morbo vel levissimo tentari me audiret, tabesceret luctu. IRENAEUS. Luctu tabesceret. PATRICIUS. Omnino. IRENAEUS. De Philota loqueris, an de Eugenio? PATRICIUS. De Eugenio nempe! De Philota loquor, atque cum aegrotabo, vetabo id resciat, ipsum ne absumat dolor. IRENAEUS. Ne metue. Illum dolor non absumet, idque si metuis unum, jam aegrotare tuto potes. PATRICIUS. Ah! Nimium diu Philotae amorem suspicaris, et fidem; volo te errore isto levare et quidem hodie. IRENAEUS. Filium advoca, litteras ostende, et ex voce et vultu indicium cape. PATRICIUS. Aliam probationem volo, quae plus exigat morae, sed plus fidei habeat. IRENAEUS. Non tu profecturus es modo? PATRICIUS. Certum est non proficisci prius quam suspicionem falsam a filio removerim. IRENAEUS. Falsam cupio, nam te amo et Philotam. At cave ne dum filii amorem probas, ea videas, quae videre nolis. PATRICIUS. Scio quid cavendum sit. Tu me aliquid excogitare sine. IRENAEUS. Sino, et oro aliquid etiam excogites quo Eugenii animum probes. PATRICIUS. Utriusque probatio fiet, et Philotae et Eugenii. IRENAEUS. Utinam sic in Philota fallar ego, ut tu falleris in Eugenio! PATRICIUS. Quo pergis? IRENAEUS. Quoniam per tempus licet, unas aut binas scribo domi litteras, quas tibi profecturo tradam. PA
