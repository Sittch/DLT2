 suo sumptu fecerit: quod si iudici liqueat, non debet eum qui convenitur absolvere: quis enim sine pietatis intentione alienum cadaver funerat? oportebit igitur testari, quem quo animo funerat, ne postea patiatur quaestionem. Dig. 11.7.14.8 Ulpianus 25 ad ed. Plerique filii cum parentes suos funerant, vel alii qui heredes fieri possunt, licet ex hoc ipso neque pro herede gestio neque aditio praesumitur, tamen ne vel miscuisse se necessarii vel ceteri pro herede gessisse videantur. solent testari pietatis gratia facere se sepulturam. quod si supervacuo fuerit factum, ad illud se munire videntur, ne miscuisse se credantur, ad illud non, ut sumptum consequantur: quippe protestantur pietatis gratia id se facere. plenius igitur eos testari oportet, ut et sumptum possint servare. Dig. 11.7.14.9 Ulpianus 25 ad ed. Fortassis quis possit dicere interdum partem sumptus facti posse reciperari, ut quis pro parte quasi negotium gerens, pro parte pietatis gratia id faciat: quod est verius: partem igitur sumptus consequetur, quem non donandi animo fecit. Dig. 11.7.14.10 Ulpianus 25 ad ed. Iudicem, qui de ea aequitate cognoscit, interdum sumptum omnino non debere admittere modicum factum, si forte in contumeliam defuncti hominis locupletis modicus factus sit: nam non debet huius rationem habere, cum contumeliam defuncto fecisse videatur ita eum funerando. Dig. 11.7.14.11 Ulpianus 25 ad ed. Si quis, dum se heredem putat, patrem familias funeraverit, funeraria actione uti non poterit, quia non hoc animo fecit, quasi alienum negotium gerens: et ita trebatius et proculus putat. puto tamen et ei ex causa dandam actionem funerariam. Dig. 11.7.14.12 Ulpianus 25 ad ed. Labeo ait, quotiens quis aliam actionem habet de funeris impensa consequenda, funeraria eum agere non posse: et ideo si familiae erciscundae agere possit, funeraria non acturum: plane si iam familiae erciscundae iudicio actum sit, posse agi. Dig. 11.7.14.13 Ulpianus 25 ad ed. Idem labeo ait, si prohibente herede funeraveris testatorem, ex causa competere tibi funerariam: quid enim si filium testatoris heres eius prohibuit? huic contradici potest: " ergo pietatis gratia funerasti". sed pone me testatum: habiturum me funerariam actionem: de suo enim expedit mortuos funerari. et quid si testator quidem funus mihi mandavit, heres prohibet, ego tamen nihilo minus funeravi? nonne aequum est mihi funerariam competere? et generaliter puto iudicem iustum non meram negotiorum gestorum actionem imitari, sed solutius aequitatem sequi, cum hoc ei et actionis natura indulget. Dig. 11.7.14.14 Ulpianus 25 ad ed. Divus autem marcus rescripsit eum heredem, qui prohibet funerari ab eo quem testator elegit, non recte facere: poenam tamen in eum statutam non esse. Dig. 11.7.14.15 Ulpianus 25 ad ed. Qui mandatu alterius funeravit, non habet funerariam actionem, sed is scilicet, qui mandavit funerandum sive solvit ei cui mandavit sive debet. quod si pupillus mandavit sine tutore auctore, utilem funerariam dandam adversus heredem ei qui impendit: lucrari enim heredem iniquum est. si autem pupillus funus ad se pertinens sine tutoris auctoritate mandavit, dandam in eum actionem arbitror, si et heres extitit ei qui funeratus est solvendoque hereditas est. contra si quis mandatu heredis funeravit, non posse eum funeraria agere labeo scribit, quia habet mandati actionem. Dig. 11.7.14.16 Ulpianus 25 ad ed. Si tamen quasi negotium heredis gerens funeravit, licet ratum non habeat, tamen funeraria eum agere posse labeo scribit. Dig. 11.7.14.17 Ulpianus 25 ad ed. Datur autem haec actio adversus eos ad quos funus pertinet, ut puta adversus heredem bonorumve possessorem ceterosque successores. Dig. 11.7.15 Pomponius 5 ad sab. Funeris impensam et patronus, qui bonorum possessionem petit contra tabulas, praestat. Dig. 11.7.16 Ulpianus 25 ad ed. In eum, ad quem dotis nomine quid pervenerit, dat praetor funerariam actionem: aequissimum enim visum est veteribus mulieres quasi de patrimoniis suis ita de dotibus funerari et eum, qui morte mulieris dotem lucratur, in funus conferre debere, sive pater mulieris est sive maritus. Dig. 11.7.17 Papinianus 3 resp. Sed si nondum pater dotem reciperaverit, vir solus convenietur reputaturus patri, quod eo nomine praestiterit: Dig. 11.7.18 Iulianus 10 Dig. Impensa enim funeris aes alienum dotis est: Dig. 11.7.19 Ulpianus 15 ad sab. Ideoque etiam dos sentire hoc aes alienum debet. Dig. 11.7.20pr. Ulpianus 25 ad ed. Neratius quaerit, si is, qui dotem dederat pro muliere, stipulatus est duas partes dotis reddi, tertiam apud maritum remanere, pactus sit, ne quid maritus in funus conferret, an funeraria maritus teneatur. et ait, si quidem ipse stipulator mulierem funeravit, locum esse pacto et inutilem ei funerariam fore: si vero alius funeravit, posse eum maritum convenire, quia pacto hoc publicum ius infringi non possit. quid tamen si quis dotem hac lege dederit pro muliere, ut ad ipsum rediret, si in matrimonio mortua esset, aut quoquo modo soluto matrimonio? numquid hic in funus non conferat? sed cum dos morte mulieris ad eum pervenerit, potest dici conferre eum. Dig. 11.7.20.1 Ulpianus 25 ad ed. Si maritus lucratur dotem, convenietur funeraria, pater autem non. sed in hunc casum puto, si dos, quia permodica fuit, in funus non sufficit, in superfluum in patrem debere actionem dari. Dig. 11.7.20.2 Ulpianus 25 ad ed. Cum mater familias decedit nec est eius solvendo hereditas, funerari eam ex dote tantum oportet. et ita celsus scribit. Dig. 11.7.21 Paulus 27 ad ed. In patrem, cuius in potestate fuerit is cuius funus factum erit, competit funeraria actio pro dignitate et facultatibus. Dig. 11.7.22 Ulpianus 25 ad ed. Celsus scribit: quotiens mulier decedit, ex dote, quae penes virum remanet, et ceteris mulieris bonis pro portione funeranda est. Dig. 11.7.23 Paulus 27 ad ed. Veluti si in dotem centum sint, in hereditate ducenta, duas partes heres, unam vir conferet. Dig. 11.7.24 Ulpianus 25 ad ed. Iulianus scribit: non deductis legatis. Dig. 11.7.25 Paulus 27 ad ed. Nec pretiis manumissorum. Dig. 11.7.26 Pomponius 15 ad sab. Nec aere alieno deducto. Dig. 11.7.27pr. Ulpianus 25 ad ed. Sic pro rata et maritum et heredem conferre in funus oportet. Dig. 11.7.27.1 Ulpianus 25 ad ed. Maritus funeraria non convenietur, si mulieri in matrimonio dotem solverit, ut Marcellus scribit: quae sententia vera est: in his tamen casibus, in quibus hoc ei facere legibus permissum est. Dig. 11.7.27.2 Ulpianus 25 ad ed. Praeterea maritum puto funeraria in id demum teneri quod facere potest: id enim lucrari videtur quod praestaret mulieri si conveniretur. Dig. 11.7.28 Pomponius 15 ad sab. Quod si nulla dos esset, tunc omnem impensam patrem praestare debere atilicinus ait aut heredes eius mulieris, puta emancipatae. quod si neque heredes habeat neque pater solvendo sit, maritum in quantum facere potest pro hoc conveniri, ne iniuria eius videretur quondam uxorem eius insepultam relinqui. Dig. 11.7.29pr. Gaius 19 ad ed. provinc. Si mulier post divortium alii nupta decesserit, non putat fulcinius priorem maritum, licet lucri dotem faciat, funeris impensam praestare. Dig. 11.7.29.1 Gaius 19 ad ed. provinc. Is qui filiam familias funeravit antequam dos patri reddatur, cum marito recte agit: reddita dote patrem obligatum habet. utique autem, si cum marito actum fuerit, is eo minus patri mulieris restituturus est. Dig. 11.7.30pr. Pomponius 15 ad sab. Contra quoque quod pater in funus filiae impendit aut alio agente secum funeraticia praestitit, ipse actione de dote a marito recipit. Dig. 11.7.30.1 Pomponius 15 ad sab. Sed si emancipata in matrimonio decedat, collaturos heredes bonorumve possessores et patrem pro portione dotis quam recipit et virum pro portione dotis quam lucratus est. Dig. 11.7.31pr. Ulpianus 25 ad ed. Si filius familias miles sit et habeat castrense peculium, puto successores eius ante teneri, sic deinde ad patrem venire. Dig. 11.7.31.1 Ulpianus 25 ad ed. Qui servum alienum vel ancillam sepelivit, habet adversus dominum funerariam actionem. Dig. 11.7.31.2 Ulpianus 25 ad ed. Haec actio non est annua, sed perpetua, et heredi ceterisque successoribus et in successores datur. Dig. 11.7.32pr. Paulus 27 ad ed. Si possessor hereditatis funus fecerit, deinde victus in restitutione non deduxerit quod impenderit, utilem esse ei funerariam. Dig. 11.7.32.1 Paulus 27 ad ed. Si eodem momento temporis vir et uxor decesserit, labeo ait in heredem viri pro portione dotis dandam hanc actionem, quoniam id ipsum dotis nomine ad eum pervenit. Dig. 11.7.33 Ulpianus 68 ad ed. Si quis fuit heres, deinde hereditas ablata sit ei quasi indigno, magis est, ut penes eum iura sepulchrorum remaneant. Dig. 11.7.34 Paulus 64 ad ed. Si locus sub condicione legatus sit, interim heres inferendo mortuum non facit locum religiosum. Dig. 11.7.35 Marcellus 5 Dig. Minime maiores lugendum putaverunt eum, qui ad patriam delendam et parentes et liberos interficiendos venerit: quem si filius patrem aut pater filium occidisset, sine scelere, etiam praemio adficiendum omnes constituerunt. Dig. 11.7.36 Pomponius 26 ad q. muc. Cum loca capta sunt ab hostibus, omnia desinunt religiosa vel sacra esse, sicut homines liberi in servitutem perveniunt: quod si ab hac calamitate fuerint liberata, quasi quodam postliminio reversa pristino statui restituuntur. Dig. 11.7.37pr. Macer 1 ad l. vices. hered. Funeris sumptus accipitur, quidquid corporis causa veluti unguentorum erogatum est, et pretium loci in quo defunctus humatus est, et si qua vectigalia sunt, vel sarcophagi et vectura: et quidquid corporis causa antequam sepeliatur consumptum est, funeris impensam esse existimo. Dig. 11.7.37.1 Macer 1 ad l. vices. hered. Monumentum autem sepulchri id esse divus hadrianus rescripsit, quod monumenti, id est causa muniendi eius loci factum sit, in quo corpus impositum sit. itaque si amplum quid aedificari testator iusserit, veluti incircum porticationes, eos sumptus funeris causa non esse. Dig. 11.7.38 Ulpianus 9 de omn. trib. Ne corpora aut ossa mor
