Hoc interdictum restitutorium est et per hoc occursum est calliditati eorum, qui vi aut clam quaedam moliuntur: iubentur enim ea restituere. Dig. 43.24.1.2 Ulpianus 71 ad ed. Et parvi refert, utrum ius habuerit faciendi, an non: sive enim ius habuit sive non, tamen tenetur interdicto, propter quod vi aut clam fecit: tueri enim ius suum debuit, non iniuriam comminisci. Dig. 43.24.1.3 Ulpianus 71 ad ed. Denique est quaesitum, an hoc interdicto utenti exceptionem possit obicere: " quod non iure meo receperim". et magis est, ne possit: nam adversus vim vel quod clam factum est nulla iusta exceptione se tueri potest. Dig. 43.24.1.4 Ulpianus 71 ad ed. Hoc interdictum ad ea sola opera pertinet, quaecumque in solo vi aut clam fiunt. Dig. 43.24.1.5 Ulpianus 71 ad ed. Quid sit vi factum vel clam factum, videamus. vi factum videri quintus mucius scripsit, si quis contra quam prohiberetur fecerit: et mihi videtur plena esse quinti mucii definitio. Dig. 43.24.1.6 Ulpianus 71 ad ed. Sed et si quis iactu vel minimi lapilli prohibitus facere perseveravit facere, hunc quoque vi fecisse videri pedius et pomponius scribunt, eoque iure utimur. Dig. 43.24.1.7 Ulpianus 71 ad ed. Sed et si contra testationem denuntiationemque fecerit, idem esse cascellius et trebatius putant: quod verum est. Dig. 43.24.1.8 Ulpianus 71 ad ed. Sed et aristo ait eum quoque vi facere, qui, cum sciret se prohibitum iri, per vim molitus est, ne prohiberi possit. Dig. 43.24.1.9 Ulpianus 71 ad ed. Item labeo dicit, si quem facientem prohibuero isque destiterit in praesentiarum rursusque postea facere coeperit, vi eum videri fecisse, nisi permissu meo facere coeperit vel qua alia iusta causa accedente. Dig. 43.24.1.10 Ulpianus 71 ad ed. Si quis tamen inbecillitate impeditur vel etiam, ne offenderet vel te vel eum, qui te magni faciebat, ideo non venerit ad prohibendum, non videbitur adversarius vi fecisse: et ita labeo scribit. Dig. 43.24.1.11 Ulpianus 71 ad ed. Idem ait et si te volentem ad prohibendum venire deterruerit aliquis ( armis forte) sine ullo dolo malo meo ac propter hoc non veneris, non videri me vim fecisse, Dig. 43.24.2 Venonius 2 interd. Ne in aliena potestate sit condicionem meam nihil delinquentis deteriorem facere. Dig. 43.24.3pr. Ulpianus 71 ad ed. Prohibere autem non utique per semet ipsum necesse est, sed et si quis per servum suum vel procuratorem prohibuerit, recte videtur prohibuisse. idem etiam si mercennarius meus prohibuerit. nec quem moveat, quod per liberam personam actio adquiri non solet: nam prohibitio haec demonstrat vi te facere, quid mirum, cum et si clam tu me feceris, habeam actionem? ergo facto magis tuo delinquentis quam alieno adquiritur mihi actio. Dig. 43.24.3.1 Ulpianus 71 ad ed. Illud sciendum est non omnibus momentis vim esse faciendam, sed semel inter initia facta perseverat. Dig. 43.24.3.2 Ulpianus 71 ad ed. Sed si permiserit, adversus eum, qui utatur interdicto, exceptio erit necessaria. Dig. 43.24.3.3 Ulpianus 71 ad ed. Non tantum autem si ego permisero, sed et si procurator meus vel tutor qui tutelam administrat vel curator pupilli furiosi sive adulescentis, dicendum erit exceptioni locum fore. Dig. 43.24.3.4 Ulpianus 71 ad ed. Plane si praeses vel curator rei publicae permiserit in publico facere, nerva scribit exceptionem locum non habere, quia etsi ei locorum, inquit, publicorum procuratio data est, concessio tamen data non est. hoc ita verum est, si non lex municipalis curatori rei publicae amplius concedat. sed et si a principe vel ab eo, cui princeps hoc ius concedendi dederit idem erit probandum. Dig. 43.24.3.5 Ulpianus 71 ad ed. Si quis paratus sit se iudicio defendere adversus eos, qui interdicendum putant, ne opus fiat: an videatur desinere vi facere? et magis est, ut desinat, si modo satis offerat et defendere paratus est, si quis agat: et ita sabinus scribit. Dig. 43.24.3.6 Ulpianus 71 ad ed. Sed et si quis damni infecti paratus sit cavere, cum propter hoc tantum esset prohibitus, vel quia non defendebat vel damni infecti non repromittebat, consequens est dicere desinere eum vi facere. Dig. 43.24.3.7 Ulpianus 71 ad ed. Clam facere videri cassius scribit eum, qui celavit adversarium neque ei denuntiavit, si modo timuit eius controversiam aut debuit timere. Dig. 43.24.3.8 Ulpianus 71 ad ed. Idem aristo putat eum quoque clam facere, qui celandi animo habet eum, quem prohibiturum se intellexerit et id existimat aut existimare debet se prohibitum iri. Dig. 43.24.4 Venonius 2 interd. Servius etiam eum clam facere, qui existimare debeat sibi controversiam futuram, quia non opinionem cuius et resupinam existimationem esse oporteat, ne melioris condicionis sint stulti quam periti. Dig. 43.24.5pr. Ulpianus 70 ad ed. Aut qui aliter fecit, quam denuntiavit: vel qui decepto facit eo, ad quem pertinuit non facere: vel consulto tum denuntiat adversario, cum eum scit non posse prohibere: vel tam sero pronuntiat, ut venire prohibiturus, prius quam fiat, non possit. et haec ita labeonem probare aristo ait. Dig. 43.24.5.1 Ulpianus 70 ad ed. Si quis se denuntiaverit opus facturum, non semper non videtur clam fecisse, si post denuntiationem fecerit: debebit enim ( et ita labeo) et diem et horam denuntiatione complecti et ubi et quod opus futurum sit: neque perfusorie aut obscure dicere aut denuntiare: neque tam artare adversarium, ut intra diem occurrere ad prohibendum non possit. Dig. 43.24.5.2 Ulpianus 70 ad ed. Et si forte non sit, cui denuntietur, neque dolo malo factum sit ne sit, amicis denique aut procuratori aut ad domum denuntiandum est. Dig. 43.24.5.3 Ulpianus 70 ad ed. Sed et servius recte ait sufficere feminae viro notum facere opus se facturum: vel denique sciente eo facere: quamquam etiam illud sufficiat celandi animum non habere. Dig. 43.24.5.4 Ulpianus 70 ad ed. Item ait, si quis in publico municipii velit facere, sufficere ei, si curatori rei publicae denuntiet. Dig. 43.24.5.5 Ulpianus 70 ad ed. Si quis, dum putat locum tuum esse, qui est meus, celandi tui, non mei causa fecerit, mihi interdictum competere. Dig. 43.24.5.6 Ulpianus 70 ad ed. Idem dicit et si servi mei vel procuratoris celandi causa factum sit, mihi interdictum competere. Dig. 43.24.5.7 Ulpianus 70 ad ed. Si quis, cum non denuntiasset opus se facturum eique denuntiatum esset ne faceret, fecerit, utilius puto probandum vi eum fecisse. Dig. 43.24.5.8 Ulpianus 70 ad ed. Haec verba " quod vi aut clam factum est" ait mucius ita esse " quod tu aut tuorum quis aut tuo iussu factum est". Dig. 43.24.5.9 Ulpianus 70 ad ed. Labeo autem ait plures personas contineri his verbis. nam ecce primum heredes eorum, quos enumerat mucius, contineri putat. Dig. 43.24.5.10 Ulpianus 70 ad ed. Idem ait et adversus procuratorem tutorem curatorem municipumve syndicum alieno nomine interdici posse. Dig. 43.24.5.11 Ulpianus 70 ad ed. Si quid servus meus fecit, non ob id mecum actio est, sed si id meo nomine aut suo fecit: nam si tuum servum mercennarium habuero, quidquid ab eo factum fuerit meo nomine, ob id non tecum, sed mecum, cuius iussu aut nomine id opus a servo tuo factum fuerit, agendum erit hoc interdicto. Dig. 43.24.5.12 Ulpianus 70 ad ed. Similiter quod iussu cuius factum erit, ob id non cum eo, sed cuius nomine iusserit, haec actio est. nam si procurator tutor curator duumvir municipii, quod eius nomine ageret, cuius negotium procuraret, fieri iusserit, ob id agendum erit cum eo, cuius nomine factum quid erit, non cum eo, qui ita iusserit. et si tibi mandavero, ut opus fieri iuberes et in ea re mihi parueris, mecum, inquit, non tecum erit actio. Dig. 43.24.5.13 Ulpianus 70 ad ed. Et cum interdictum sic sit scriptum " quod vi aut clam factum est", non ita " quod vi aut clam fecisti", latius porrigi quam ad has personas, quas supra numeravimus, labeo putat. Dig. 43.24.5.14 Ulpianus 70 ad ed. Et hoc iure utimur, ut, sive ego fecissem dive fieri iussi, interdicto quod vi aut clam tenear. Dig. 43.24.6 Paulus 67 ad ed. Si ego tibi mandavero opus novum facere, tu alii, non potest videri meo iussu factum: teneberis ergo tu et ille: an et ego tenear, videamus. et magis est et me, qui initium rei praestiterim, teneri: sed uno ex his satisfaciente ceteri liberantur. Dig. 43.24.7pr. Ulpianus 71 ad ed. Si alius fecerit me invito, tenebor ad hoc, ut patientiam praestem. Dig. 43.24.7.1 Ulpianus 71 ad ed. Neratius quoque scribit eum, cuius servus vi aut clam fecit, aut sua impensa ex interdicto opus restituere debere aut patientiam restituendi praestare et servum noxae dedere: plane si mortuo alienatove servo interdiceretur, patientiam dumtaxat praestare debere ait, ita ut et emptor eo interdicto possit conveniri, ut impensam praestet aut noxam det: dominoque operis sua impensa restituente aut damnato, quia non restitueret, emptorem liberari. eadem et si contra dominus servi vel opus restituisset vel litis aestimatione damnatus esset: quod si tantum noxae dedisset, adversus dominum operis utiliter interdici. Dig. 43.24.7.2 Ulpianus 71 ad ed. Ait iulianus: qui ante remissionem nuntiationis, contra quam prohibitus fuerit, opus fecerit, duobus interdictis tenebitur, uno, quod ex operis novi nuntiatione competit, altero quod vi aut clam. remissione autem facta intellegendus non erit vi aut clam facere, quamvis prohibeatur: licere enim debet aedificare ei, qui satisdederit, cum possessor hoc ipso constituatur: clamque facere nec ante remissionem nec postea existimandus est, cum is, qui opus novum nuntiat, non possit videri celatus et praeoccupatus, antequam controversiam faceret. Dig. 43.24.7.3 Ulpianus 71 ad ed. Bellissime apud iulianum quaeritur, an haec exceptio noceat in hoc interdicto " quod non tu vi aut clam feceris?" ut puta utor adversus te interdicto quod vi aut clam, an possis obicere mihi eandem exceptionem: " quod non tu vi aut clam fecisti?" et ait iulianus aequissimum esse hanc exceptionem dare: nam si tu, inquit, aedificaveris vi aut clam, ego idem demolitus fuero vi aut clam et utaris adversus me interdicto, hanc exceptionem profuturam. quod non aliter pr
