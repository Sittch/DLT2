I IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM LIBER TERTIUS-VICESIMUS Dig. 23.1.0. De sponsalibus. Dig. 23.2.0. De ritu nuptiarum. Dig. 23.3.0. De iure dotium. Dig. 23.4.0. De pactis dotalibus. Dig. 23.5.0. De fundo dotali. Dig. 23.1.0. De sponsalibus. Dig. 23.1.1 Florus 3 inst. Sponsalia sunt mentio et repromissio nuptiarum futurarum. Dig. 23.1.2 Ulpianus l.S. de sponsal. Sponsalia autem dicta sunt a spondendo: nam moris fuit veteribus stipulari et spondere sibi uxores futuras. Dig. 23.1.3 Florus 3 inst. Unde et sponsi sponsaeque appellatio nata est. Dig. 23.1.4pr. Ulpianus 35 ad sab. Sufficit nudus consensus ad constituenda sponsalia. Dig. 23.1.4.1 Ulpianus 35 ad sab. Denique constat et absenti absentem desponderi posse, et hoc cottidie fieri: Dig. 23.1.5 Pomponius 16 ad sab. Haec ita, si scientibus his qui absint sponsalia fiant aut si postea ratum habuerint. Dig. 23.1.6 Ulpianus 36 ad sab. Si puellae tutores ad finienda sponsalia nuntium miserunt, non putarem suffecturum ad dissolvendam nuptiarum spem hunc nuntium, non magis quam sponsalia posse eos solos constituere, nisi forte omnia ista ex voluntate puellae facta sint. Dig. 23.1.7pr. Paulus 35 ad ed. In sponsalibus nihil interest, utrum testatio interponatur an aliquis sine scriptura spondeat. Dig. 23.1.7.1 Paulus 35 ad ed. In sponsalibus etiam consensus eorum exigendus est, quorum in nuptiis desideratur. intellegi tamen semper filiae patrem consentire, nisi evidenter dissentiat, iulianus scribit. Dig. 23.1.8 Gaius 11 ad ed. provinc. Furor quin sponsalibus impedimento sit, plus quam manifestum est: sed postea interveniens sponsalia non infirmat. Dig. 23.1.9 Ulpianus 35 ad ed. Quaesitum est apud iulianum, an sponsalia sint, ante duodecimum annum si fuerint nuptiae collatae. et semper labeonis sententiam probavi existimantis, si quidem praecesserint sponsalia, durare ea, quamvis in domo loco nuptae esse coeperit: si vero non praecesserint, hoc ipso quod in domum deducta est non videri sponsalia facta. quam sententiam papinianus quoque probat. Dig. 23.1.10 Ulpianus 3 disp. In potestate manente filia pater sponso nuntium remittere potest et sponsalia dissolvere. enimvero si emancipata est, non potest neque nuntium remittere neque quae dotis causa data sunt condicere: ipsa enim filia nubendo efficiet dotem esse condictionemque extinguet, quae causa non secuta nasci poterit. nisi forte quis proponat ita dotem patrem pro emancipata filia dedisse, ut, si nuptiis non consentiret, vel contractis vel non contractis repeteret quae dederat: tunc enim habebit repetitionem. Dig. 23.1.11 Iulianus 16 Dig. Sponsalia sicut nuptiae consensu contrahentium fiunt: et ideo sicut nuptiis, ita sponsalibus filiam familias consentire oportet: Dig. 23.1.12pr. Ulpianus l.S. de sponsal. Sed quae patris voluntati non repugnat, consentire intellegitur. Dig. 23.1.12.1 Ulpianus l.S. de sponsal. Tunc autem solum dissentiendi a patre licentia filiae conceditur, si indignum moribus vel turpem sponsum ei pater eligat. Dig. 23.1.13 Paulus 5 ad ed. Filio familias dissentiente sponsalia nomine eius fieri non possunt. Dig. 23.1.14 Modestinus 4 diff. In sponsalibus contrahendis aetas contrahentium definita non est ut in matrimoniis. quapropter et a primordio aetatis sponsalia effici possunt, si modo id fieri ab utraque persona intellegatur, id est, si non sint minores quam septem annis. Dig. 23.1.15 Modestinus l.S. de enucl. cas. Tutor factam pupillam suam nec ipse uxorem ducere nec filio suo in matrimonio adiungere potest. scias tamen, quod de nuptiis tractamus, et ad sponsalia pertinere. Dig. 23.1.16 Ulpianus 3 ad l. iul. et pap. Oratio imperatorum antonini et commodi, quae quasdam nuptias in personam senatorum inhibuit, de sponsalibus nihil locuta est. recte tamen dicitur etiam sponsalia in his casibus ipso iure nullius esse momenti, ut suppleatur quod orationi deest. Dig. 23.1.17 Gaius 1 ad l. iul. et pap. Saepe iustae ac necessariae causae non solum annum vel biennium, sed etiam triennium et quadriennium et ulterius trahunt sponsalia, veluti valetudo sponsi sponsaeve vel mortes parentium aut capitalia crimina aut longiores peregrinationes quae ex necessitate fiunt. Dig. 23.1.18 Ulpianus 6 ad ed. In sponsalibus constituendis parvi refert, per se ( et coram an per internuntium vel per epistulam) an per alium hoc factum est: et fere plerumque condiciones interpositis personis expediuntur. Dig. 23.2.0. De ritu nuptiarum. Dig. 23.2.1 Modestinus 1 reg. Nuptiae sunt coniunctio maris et feminae et consortium omnis vitae, divini et humani iuris communicatio. Dig. 23.2.2 Paulus 35 ad ed. Nuptiae consistere non possunt nisi consentiant omnes, id est qui coeunt quorumque in potestate sunt. Dig. 23.2.3 Paulus 1 ad sab. Si nepotem ex filio et neptem ex altero filio in potestate habeam, nuptias inter eos me solo auctore contrahi posse pomponius scribit et verum est. Dig. 23.2.4 Pomponius 3 ad sab. Minorem annis duodecim nuptam tunc legitimam uxorem fore, cum apud virum explesset duodecim annos. Dig. 23.2.5 Pomponius 4 ad sab. Mulierem absenti per litteras eius vel per nuntium posse nubere placet, si in domum eius deduceretur: eam vero quae abesset ex litteris vel nuntio suo duci a marito non posse: deductione enim opus esse in mariti, non in uxoris domum, quasi in domicilium matrimonii. Dig. 23.2.6 Ulpianus 35 ad sab. Denique cinna scribit: eum, qui absentem accepit uxorem, deinde rediens a cena iuxta tiberim perisset, ab uxore lugendum responsum est. Dig. 23.2.7 Paulus l.S. ad l. falcid. Ideoque potest fieri, ut in hoc casu aliqua virgo et dotem et de dote habeat actionem. Dig. 23.2.8 Pomponius 5 ad sab. Libertinus libertinam matrem aut sororem uxorem ducere non potest, quia hoc ius moribus, non legibus introductum est. Dig. 23.2.9pr. Ulpianus 26 ad sab. Si nepos uxorem velit ducere avo furente, omnimodo patris auctoritas erit necessaria: sed si pater furit, avus sapiat, sufficit avi voluntas. Dig. 23.2.9.1 Ulpianus 26 ad sab. Is cuius pater ab hostibus captus est, si non intra triennium revertatur, uxorem ducere potest. Dig. 23.2.10 Paulus 35 ad ed. Si ita pater absit, ut ignoretur ubi sit et an sit, quid faciendum est, merito dubitatur. et si triennium effluxerit, postquam apertissime fuerit pater ignotus, ubi degit et an superstes sit, non prohibentur liberi eius utriusque sexus matrimonium vel nuptias legitimas contrahere. Dig. 23.2.11 Iulianus 62 Dig. Si filius eius qui apud hostes est vel absit ante triennium captivitatis vel absentiae patris uxorem duxit vel si filia nupserit, puto recte matrimonium vel nuptias contrahi, dummodo eam filius ducat uxorem vel filia tali nubat, cuius condicionem certum sit patrem non repudiaturum. Dig. 23.2.12pr. Ulpianus 26 ad sab. Si qua mihi uxor fuit, deinde a me repudiata nupsit seio, quem ego postea adrogavi, non sunt nuptiae incestae. Dig. 23.2.12.1 Ulpianus 26 ad sab. Inter me et sponsam patris mei nuptiae contrahi non possunt: quamquam noverca mea non proprie dicatur. Dig. 23.2.12.2 Ulpianus 26 ad sab. Sed et per contrarium sponsa mea patri meo nubere non poterit, quamvis nurus non proprie dicatur. Dig. 23.2.12.3 Ulpianus 26 ad sab. Si uxor mea post divortium alii nupserit et filiam susceperit, putat iulianus hanc quidem privignam non esse, verum nuptiis eius abstinendum. Dig. 23.2.12.4 Ulpianus 26 ad sab. Adoptivae sororis filiam possum uxorem ducere: cognata enim mea non est filia eius, quia avunculus nemo fit per adoptionem et eae demum cognationes contrahuntur in adoptionibus, quae legitimae essent, id est quae adgnatorum ius haberent. pari ratione et sororem patris mei adoptivi possum ducere, si non fuit eodem patre nata. Dig. 23.2.13 Ulpianus 34 ad sab. Si patrona tam ignobilis sit, ut ei honestae sint vel saltem liberti sui nuptiae, officio iudicis super hoc cognoscentis hae prohiberi non debent. Dig. 23.2.14pr. Paulus 35 ad ed. Adoptivus filius si emancipetur, eam quae patris adoptivi uxor fuit ducere non potest, quia novercae locum habet. Dig. 23.2.14.1 Paulus 35 ad ed. Item si quis filium adoptaverit, uxorem eiusdem quae nurus loco est ne quidem post emancipationem filii ducere poterit, quoniam aliquando nurus ei fuit. Dig. 23.2.14.2 Paulus 35 ad ed. Serviles quoque cognationes in hoc iure observandae sunt. igitur suam matrem manumissus non ducet uxorem: tantundem iuris est et in sorore et sororis filia. idem e contrario dicendum est, ut pater filiam non possit ducere, si ex servitute manumissi sint, etsi dubitetur patrem eum esse. unde nec volgo quaesitam filiam pater naturalis potest uxorem ducere, quoniam in contrahendis matrimoniis naturale ius et pudor inspiciendus est: contra pudorem est autem filiam uxorem suam ducere. Dig. 23.2.14.3 Paulus 35 ad ed. Idem tamen, quod in servilibus cognationibus constitutum est, etiam in servilibus adfinitatibus servandum est, veluti ut eam, quae in contubernio patris fuerit, quasi novercam non possim ducere, et contra eam, quae in contubernio filii fuerit, patrem quasi nurum non ducere: aeque nec matrem eius, quam quis in servitute uxorem habuit, quasi socrum. cum enim cognatio servilis intellegitur, quare non et adfinitas intellegatur? sed in re dubia certius et modestius est huiusmodi nuptiis abstinere. Dig. 23.2.14.4 Paulus 35 ad ed. Nunc videamus, quomodo noverca et privigna et socrus et nurus intellegantur, ut sciamus, quas non liceat ducere. quidam novercam per se patris uxorem et nurum filii uxorem et privignam uxoris ex alio marito filiam intellegunt: sed quod ad hanc causam verius est nec avi uxorem nec proavi duci posse. duas ergo vel plures novercas ducere non poterit: non mirum, nam et is qui adoptivus est nec naturalis patris nec adoptivi uxorem ducere potest: sed et si plures uxores pater habuerit, nullam earum ducere possum. itaque socrus appellatione non tantum uxoris meae mater, sed et avia et proavia intellegitur, ut nullam earum ducere possim. nurus quoque appellatione non tantum filii uxor, sed et nepotis et pronepotis continetur, licet quidam has pronurus appel
