 IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM LIBER SEXTUS-QUADRAGESIMUS Dig. 46.1.0. De fideiussoribus et mandatoribus. Dig. 46.2.0. De novationibus et delegationibus. Dig. 46.3.0. De solutionibus et liberationibus. Dig. 46.4.0. De acceptilatione. Dig. 46.5.0. De stipulationibus praetoriis. Dig. 46.6.0. Rem pupilli vel adulescentis salvam fore. Dig. 46.7.0. Iudicatum solvi. Dig. 46.8.0. Ratam rem haberi et de ratihabitione. Dig. 46.1.0. De fideiussoribus et mandatoribus. Dig. 46.1.1 Ulpianus 39 ad sab. Omni obligationi fideiussor accedere potest. Dig. 46.1.2 Pomponius 22 ad sab. Et commodati et depositi fideiussor accipi potest et tenetur, etiamsi apud servum vel pupillum depositum commodatumve fuerit, sed ita demum, si aut dolo malo aut culpa hi fecerunt, pro quibus fideiussum est. Dig. 46.1.3 Ulpianus 43 ad sab. Qui satisdare promisit, ita demum implesse stipulationem satisdationis videtur, si eum dederit accessionis loco, qui obligari potest et conveniri: ceterum si dederit servum aut filium familias, ex quibus causis de peculio actio non datur, vel mulierem, quae auxilio senatus consulti utitur, dicendum est non esse impletam satisdationis stipulationem. plane si non idoneum fideiussorem dederit, magis est, ut satisfactum sit, quia qui admisit eum fideiubentem, idoneum esse comprobavit. Dig. 46.1.4pr. Ulpianus 45 ad sab. Potest accipi fideiussor eius actionis, quam habiturus sum adversus eum, pro quo fideiussi, vel mandati vel negotiorum gestorum. Dig. 46.1.4.1 Ulpianus 45 ad sab. Fideiussor et ipse obligatur et heredem obligatum relinquit, cum rei locum optineat. Dig. 46.1.5 Ulpianus 46 ad sab. Generaliter iulianus ait eum, qui heres exstitit ei, pro quo intervenerat, liberari ex causa accessionis et solummodo quasi heredem rei teneri. denique scripsit, si fideiussor heres extiterit ei, pro quo fideiussit, quasi reum esse obligatum, ex causa fideiussionis liberari: reum vero reo succedentem ex duabus causis esse obligatum. nec enim potest repperiri, quae obligatio quam peremat: at in fideiussore et reo repperitur, quia rei obligatio plenior est. nam ubi aliqua differentia est obligationum, potest constitui alteram per alteram peremi: cum vero duae eiusdem sint potestatis, non potest repperiri, cur altera potius quam altera consumeretur. refert autem haec ad speciem, in qua vult ostendere non esse novum, ut duae obligationes in unius persona concurrant. est autem species talis. si reus promittendi reo promittendi heres exstiterit, duas obligationes sustinet: item si reus stipulandi exstiterit heres rei stipulandi, duas species obligationis sustinebit. plane si ex altera earum egerit, utramque consumet, videlicet quia natura obligationum duarum, quas haberet, ea esset, ut, cum altera earum in iudicium deduceretur, altera consumeretur. Dig. 46.1.6pr. Ulpianus 47 ad sab. Stipulatus sum a reo nec accepi fideiussorem: postea volo adicere fideiussorem: si adiecero, fideiussor obligatur. Dig. 46.1.6.1 Ulpianus 47 ad sab. Et parvi refert, utrum pure fideiussorem obligem an ex die an sub condicione. Dig. 46.1.6.2 Ulpianus 47 ad sab. Adhiberi autem fideiussor tam futurae quam praecedenti obligationi potest, dummodo sit aliqua vel naturalis futura obligatio. Dig. 46.1.7 Iulianus 53 Dig. Quod enim solutum repeti non potest, conveniens est huius naturalis obligationis fideiussorem accipi posse. Dig. 46.1.8pr. Ulpianus 47 ad sab. Graece fideiussor et ita accipitur: ty emy pistei keleuw legw velw sive boulomai: sed et si fymi dixerit, pro eo erit atque si dixerit legw. Dig. 46.1.8.1 Ulpianus 47 ad sab. Praeterea sciendum est fideiussorem adhiberi omni obligationi posse, sive re sive verbis sive consensu. Dig. 46.1.8.2 Ulpianus 47 ad sab. Pro eo etiam, qui iure honorario obligatus est, posse fideiussorem accipi sciendum est. Dig. 46.1.8.3 Ulpianus 47 ad sab. Et post litem contestatam fideiussor accipi potest, quia et civilis et naturalis subest obligatio: et hoc et iulianus admittit eoque iure utimur. an ergo condemnato reo exceptione uti possit, quaeritur: nam ipso iure non liberatur. et si quidem iudicati actionis acceptus non est, sed tantum litis exercitationis, rectissime dicetur uti eum exceptione posse: si vero acceptus fuerit etiam totius causae, cessabit exceptio. Dig. 46.1.8.4 Ulpianus 47 ad sab. A tutore, qui testamento datus est, si fuerit fideiussor datus, tenetur. Dig. 46.1.8.5 Ulpianus 47 ad sab. Sed et si ex delicto oriatur actio, magis putamus teneri fideiussorem. Dig. 46.1.8.6 Ulpianus 47 ad sab. Et generaliter omnium obligationum fideiussorem accipi posse nemini dubium est. Dig. 46.1.8.7 Ulpianus 47 ad sab. Illud commune est in universis, qui pro aliis obligantur, quod, si fuerint in duriorem causam adhibiti, placuit eos omnino non obligari: in leviorem plane causam accipi possunt, propter quod in minorem summam recte fideiussor accipietur. item accepto reo pure ipse ex die vel sub condicione accipi potest: enimvero si reus sub condicione sit acceptus, fideiussor pure, non obligabitur. Dig. 46.1.8.8 Ulpianus 47 ad sab. Si qui stichum stipulatus fuerit, fideiussorem ita acceperit: " stichum aut decem fide tua iubes?", non obligari fideiussorem iulianus ait, quia durior eius fit condicio, utpote cum futurum sit, ut mortuo sticho teneatur. Marcellus autem notat non ideo tantum non obligari, quia in duriorem condicionem acceptus est, sed quia et in aliam potius obligationem acceptus est: denique pro eo, qui decem promiserit, non poterit fideiussor ita accipi, ut decem aut stichum promittat, quamvis eo casu non fit eius durior condicio. Dig. 46.1.8.9 Ulpianus 47 ad sab. Idem iulianus ait: si is, qui hominem aut decem dari stipulatus fuerat, fideiussorem ita acceperit: " hominem aut decem, utrum ego velim?", non obligavit eum, quia durior eius condicio facta est. Dig. 46.1.8.10 Ulpianus 47 ad sab. Contra autem si is, qui hominem aut decem, utrum ipse stipulator volet, stipulatus est, recte fideiussorem ita accipiet: " decem aut hominem, utrum tu voles?" fit enim, inquit, hoc modo fideiussoris condicio melior. Dig. 46.1.8.11 Ulpianus 47 ad sab. Sed et si reum sic interrogavero " stichum et pamphilum?", fideiussorem " stichum aut pamphilum?", recte interrogem, quia levior fideiussoris condicio est. Dig. 46.1.8.12 Ulpianus 47 ad sab. Pro fideiussore fideiussorem accipi nequaquam dubium est. Dig. 46.1.9 Pomponius 26 ad sab. Fideiussores et in partem pecuniae et in partem rei recte accipi possunt. Dig. 46.1.10pr. Ulpianus 7 disp. Si dubitet creditor, an fideiussores solvendo sint, et unus ab eo electus paratus sit offerre cautionem, ut suo periculo confideiussores conveniantur, in parte dico audiendum eum esse, ita tamen, et si satisdationes offerat et omnes confideiussores, qui idonei esse dicuntur, praesto sint: nec enim semper facilis est nominis emptio, cum numeratio totius debiti non sit in expedito. Dig. 46.1.10.1 Ulpianus 7 disp. Ita demum inter fideiussores dividitur actio, si non infitientur: nam infitiantibus auxilium divisionis non est indulgendum. Dig. 46.1.10.2 Ulpianus 7 disp. Filius familias pro patre poterit fideiubere nec erit sine effectu haec fideiussio, primo quidem, quod sui iuris effectus poterit teneri in id quod facere potest, dein quod et, dum in potestate manet, condemnari potest. sed an pater ex hac causa quod iussu teneatur, videamus: et puto ad omnes contractus quod iussu etiam referri. sed si ignorante patre pro eo fideiusserit, cessat ista actio: tamen quasi in rem patris versum sit, potest agi cum patre. plane si emancipatus solverit, utilis ei actio debebit competere: in potestate etiam manenti eadem actio competit, si de peculio castrensi pro patre solverit. Dig. 46.1.11 Iulianus 12 Dig. Qui contra senatus consultum filio familias crediderit, mortuo eo fideiussorem a patre accipere non potest, quia neque civilem neque honorariam adversus patrem actionem habet nec est ulla hereditas, cuius nomine fideiussores obligari possent. Dig. 46.1.12 Iulianus 43 Dig. Plane eius actionis nomine, quae de peculio adversus eum competit, fideiussor recte accipitur. Dig. 46.1.13 Iulianus 14 Dig. Si mandatu meo titio decem credideris et mecum mandati egeris, non liberabitur titius: sed ego tibi non aliter condemnari debebo, quam si actiones, quas adversus titium habes, mihi praestiteris. item si cum titio egeris, ego non liberabor, sed in id dumtaxat tibi obligatus ero, quod a titio servare non potueris. Dig. 46.1.14 Iulianus 47 Dig. Cum reus promittendi fideiussori suo heres exstitit, obligatio fideiussoria peremitur. quid ergo est? tamquam a reo debitum petatur et, si exceptione fideiussori competente usus fuerit, in factum replicatio dari debebit aut doli mali proderit. Dig. 46.1.15pr. Iulianus 51 Dig. Si stipulatus esses a me sine causa et fideiussorem dedissem et nollem eum exceptione uti, sed potius solvere, ut mecum mandati iudicio ageret, fideiussori etiam invito me exceptio dari debet: interest enim eius pecuniam retinere potius quam solutam stipulatori a reo repetere. Dig. 46.1.15.1 Iulianus 51 Dig. Si ex duobus, qui apud te fideiusserant in viginti, alter, ne ab eo peteres, quinque tibi dederit vel promiserit, nec alter liberabitur et, si ab altero quindecim petere institueris, nulla exceptione summoveris: reliqua autem quinque si a priore fideiussore petere institueris, doli mali exceptione submoveris. Dig. 46.1.16pr. Iulianus 53 Dig. Fideiussor obligari non potest ei, apud quem reus promittendi obligatus non est. quare si servus communis titii et sempronii nominatim titio dari stipulatus fuerit et fideiussorem ita interrogaverit: " titio aut sempronio id dare spondes?", titius quidem petere a fideiussore poterit, sempronii vero persona in hoc solum interposita videbitur, ut solvi ei ante litem contestatam et ignorante vel invito titio possit. Dig. 46.1.16.1 Iulianus 53 Dig. Qui certo loco dari promisit, aliquatenus duriori condicioni obligatur, quam si pure interrogatus fuisset: nullo enim loco alio, quam in quem promisit, solvere invito stipulatore potest. 
