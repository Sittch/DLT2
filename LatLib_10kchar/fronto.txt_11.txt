uitius laborandum est, ut factum credatur, quam ut irascatur. ἀπίθανος ὑπόθεσις videtur mihi haud plena balucis, qualem petieram. Rescribe statim de tempore. ad M. Caesarem 5.39 [76 Hout; 1.212 Haines] Magistro meo salutem. Vindemias laetas atque tam firmissimo corpore agere te, mi magister, opto. Me adlevant nuntii de domnula mea commodiora dis juvantibus indicantes. Vale, mi jucundissime magister. ad M. Caesarem 5.40 [76 Hout; 1.212 Haines] Domino meo. In hortis vindemias ago. Commodo valeo. Aegre tamen insisto dolore digitorum in sinistro pede. Pro Faustina mane cotidie deos appello: Scio enim me pro tua salute optare ac precari. Vale, mi domine dulcissime. Dominam saluta. ad M. Caesarem 5.41 [76 Hout; 1.212 Haines] Magistro meo. 1 Ego adeo perscripsi (tu mitte aliud, quod scribam), sed librarius meus non praesto fuit, qui transcriberet. Scripsi autem non ex mea sententia, nam et festinavi et tua ista valetudo aliquantulum detrivit mihi; sed veniam cras petam, cum mittam. 2 Vale, mi dulcissime magister. Domina mea mater salutem tibi dicit. Nomen tribuni plebis, cui inposuit notam Acilius censor, quem scripsi, mitte mihi. ad M. Caesarem 5.42 [76 Hout; 1.214 Haines] Domino meo. 1 Tardius tibi, domino, rescribo; tardius enim libellum tuum aperui, quoniam ad agendum ad forum ibam. Ego commodius me habeo, tamen ulcusculum adhuc altius est. Vale, domine dulcissime. Dominam saluta. 2 M. Lucilius tribunus plebis hominem liberum, civem Romanum, cum collegae mitti juberent, adversus eorum sententiam ipsius vi in carcerem compegit. Ob eam rem a censoribus notatur. Divide primum causam, εἶτα εἰς Ἑκάτερα τὰ μέρη ἐπιχείρησον καὶ κατηγορῶν καὶ ἀπολογούμενος. Vale, domine, lux omnium tuorum. Matrem dominam saluta. ad M. Caesarem 5.43 [77 Hout; 1.208 Haines] Magistro meo. 1 Dies mihi totus vacuus erit. Si quid umquam me amasti, hodie ama et uberem mi materiam mitte, oro et rogo καὶ ἀντιβολῶ καὶ δέομαι μαὶ ἱκετεύω. In illa enim centumviralei non inveni praeter ἐπιφωνήματα. 2 Vale, optime magister. Domina mea te salutat. Volebam aliquid, ubi clamari debeat, scribere. Fave mi et quaere clamosam ὑπόθεσιν. ad M. Caesarem 5.44 [77 Hout; 1.218 Haines] Domino meo. Perendie, domine, te videbo; sum enim adhuc a cubito et cervice infirmus. Fer me, obsecro, nimia et ardua a te postulantem: Ita in animum meum induxi posse te efficere, quantum contenderis. Nec deprecor, quin me oderis, nisei quantum postulo perfeceris, si, ut facis, animum et studium accommodaveris. Vale, domine, anima mea mihi potior. Dominam matrem saluta. ad M. Caesarem 5.45 [77 Hout; 1.228 Haines] Domino meo. Annum novum faustum tibi et ad omnia, quae recte cupis, prosperum cum tibi tum domino nostro patri tuo et matri et uxori et filiae ceterisque omnibus quos merito diligis, precor. Metui ego invalido adhuc corpore turbae et inpressioni me committere. Si dei juvabunt, perendie vos vota nuncupantis videbo. Vale, mi domine dulcissime. Dominam saluta. ad M. Caesarem 5.46 [78 Hout; 1.230 Haines] Magistro meo salutem. 1 Et ipse prospere sis ingressus annum! Omne votum tuum dei tibi ad usum tuum, qui noster idem erit, devertant atque, ut facis, pro amicis bene optes, ceteris bene velis. Quae pro me precatus es, scio te precatum. 2 Quod a turba cavisti, tibi et meae curae consuluisti. Quietius idem fiet perendie, si diu valetudo tua officio functa est. Nescio, an dominam suam Cratia salutaverit. Vale, mi dulcissime magister. Mater mea te salutat. ad M. Caesarem 5.47 [78 Hout; 1.230 Haines] Magistro meo. 1 Et nunc sanus et deinceps validus, laetus, compos omnium votorum agas diem natalem, mi magister! Quae mea precatio sollemnis semper auctior fit, quanto magis accedit et mihi firmitas ad diligendum et aetas suavissimae familiaritatis nostrae. 2 Vale, mi magister jucundissime mihi. Mater mea te salutat. Cratiae salutem dic et osculum da meo nomine. ad M. Caesarem 5.48 [78 Hout; 1.232 Haines] Rescriptum. 1 Quaecumque mihi precatus es, omnia in tua salute locata sunt. Mihi sanitas, bona valetudo, laetitia, res prosperae meae ibi sunt, cum tu corpore, animo, rumore tam incolumi uteris, tam carus patri, tam dulcis matri, tam sacntus uxori, tam fratri bonus ac benignus. Haec sunt, quae me cum hac valetudine tamen cupientem vitae faciunt: Absque te satis superque et aetatis et laboris et artis et gloriae, doloroum vero et aegritudinum aliquanto plus quam satis superque. 2 Filiae meae jussu tuo osculum tuli: Numquam mihi tam suavis tamque saviata visa. Dominam saluta, domine dulcissime. Vale et fer osculum matronae tuae. ad M. Caesarem 5.49 [79 Hout; 1.234 Haines] Domino meo. Saenius Pompejanus in plurimis causis a me defensus, postquam publicum Africae redemit, plurimis causis rem familiarem nostram adjuvat. Commendo eum tibi cum ratio ejus a domino nostro patre tuo tractabitur, benignitatem ingenitam tibi, quam omnibus ex more tuo tribuis, ut huic et mea commendatione et tua consuetudine ductus inpertias. Vale, domine, dulcissime. ad M. Caesarem 5.50 [79 Hout; 1.234 Haines] Rescriptum. Pompejanus meritis isdem, quibus te sibi conciliavit, me quoque promeruit. Quare cupio omnia ei ex indulgentia domini mei patris obsecundare; nam ea, quae tibi ex sententiae procedunt, gaudia sunt mea. Vale, mi magister jucundissime. Faustina et parvolae nostrae te salutant. ad M. Caesarem 5.51 [79 Hout; 1.234 Haines] Magistro meo. Si te in provincia, mi magister, adierit Themistocles quidam, qui se Apollonio magistro meo dicat philosophiae cognitum eum sese, qui hac hieme Romam venerit et mihi voluntate magistri per filium Apollonium sit demonstratus: Ei tu, mi magister, velim quod possis bene facias, bene suadeas. Nam jus et aequom omnibus Asianeis erit apud te paratissimum, sed consilium, comitatem quaeque amicis sine ullo quojusquam incommodo propria inpertire fides ac religio proconsulis permittit, peto Themistocli libens inpertias. Vale, mi jucundissime magister. Rescripto nihil opus est. ad M. Caesarem 5.52 [79 Hout; 1.238 Haines] Domino meo. Aridelus iste, qui tibi litteras meas reddit, a pueritia me curavit, a studio perdicum usque ad seria officia. Libertus vester est; procuravit vobis industrie: Est enim homo frugi et sobrius et acer et diligens. Petit nunc procurationem ex forma suo loco ac justo tempore. Faveto ei, domine, quod poteris. Si formam non cognosces hominis, ubi ad nomen Arideli ventum fuerit, memento a me tibi Aridelum commendatum. Vale, domine dulcissime. Dominam saluta. ad M. Caesarem 5.53 [80 Hout; 1.240 Haines] Domino meo. Utrum facti virtus ornaverit orationem an oratio factum nobilissimum aequiperaverit, incertus sum. Certe quidem ejusdem dicta cujus illa facta. Sed et fratris tui oratio me delectavit, nam et ornata fuit et cordata; et certum habeo eum minimum spatii habuisse ad meditandum. ad M. Caesarem 5.54 [80 Hout; 1.240 Haines] Rescriptum. Reversus a convivio patris libellum tuum accepi, dimisso jam, ut cognosco, eo per quem fuerat allatus. Rescribo igitur vespera multa, quod tu legas die crastino. Orationem patris mei parem materiae suae visam tibi nihil mirum est, mi magister. Fratris autem mihi gratiarum actio eo laudabilior est, quo minus ad meditandum, ut conjectas, habuit spatii. Vale, mi jucundissime mihi magister. mater mea te salutat. ad M. Caesarem 5.55 [80 Hout; 1.240 Haines] Domino meo. Cholera usque eo adflictus sum, ut vocem amitterem, singultirem, suspirio angerer, postremo venae deficerent, sine ullo pulsu venarum animo male fieret. Denique conclamatus sum a nostris; neque sensi aliquandiu; ne balneo quidem aut frigida aut cibo recreandi me ac fovendi medicis tempus aut occasio data; nisi post vesperam micularum minimum cum vino destillatum gluttivi. Ita focilatus totus sum. Postea per continuum triduum vocem non reciperavi. Sed nunc deis juvantibus commodissime valeo, facilius ambulo, clarius clamito; denique, si dei juvabunt, cras vehiculo vectari destino. Si facile silicem toleravero, quantum pote ad te curram. Tum vixero, cum te videro. A. d. VII Kal. Romam proficiscar, sei dei juvabunt. Vale, domine dulcissime, desiderantissime, causa optima vitae meae. Dominam saluta. ad M. Caesarem 5.56 [81 Hout; 1.242 Haines] Magistro meo salutem. Post tempus te videre cupiebam: Quid tu censes post periculum? Quod suffigisse te, mi magister, iterum deis ago gratias lectis litteris tuis, quae me rusum quasi renovant; cum commemorares, quo in loco fueris, consternarunt. Sed habeo te deis volentibus et, ut promittis, propediem videbo et bene spero de bona longa valetudine. Salutat te mater mea. Vale, mi jucundissime magister. ad M. Caesarem 5.57 [81 Hout; 1.244 Haines] Domino meo. 1 Plurimos natales liberum tuorum prosperis tuis rebus ut celebres parentibus gratus, populo acceptus, amicis probatus, fortuna et genere et loco tuo dignus, omni vita mea redemisse cupiam, non hac modo exigua vita, quae mihi superest, sed illa etiam quam vixi, si quomodo in integrum redigi ac pro te tuisque ac liberum tuorum commodis in solutum dependi potest. Si facile ingredi possem. Hic erat dies, quo cum primis conplecti te cuperem, sed concedendum est pedibus scilicet, quando ipsi parum procedunt. Ego de aquarum usu delibero. Si certius quid statuero, faciam tibi notum. 2 Vale, mi domine dulcissime. Faustinam tuam meis verbeis appella et gratulare et matronas nostras meo nomine exosculare, sed, uti ego soleo, cum plantis illis et manibus. Dominam saluta. ad M. Caesarem 5.58 [82 Hout; 1.244 Haines] Magistro meo salutem. Salvos esto nobis, salva sit domus tibi domus tua, salva nostra; quae, si animum nostrum species, una est domus. Recte scio autem, si vel difficulter ingredi posses, venturum te ad nos fuisse. Sed venies saepe et tecum celebrabimus, si dei volent, omnia festa nostra. Vale, mi magister jucundissime. mater mea te salutat. ad M. Caesarem 5.59 [82 Hout; 1.246 Haines] Domino meo. Pueri dum e balneis me sellula, ut adsolent, advehunt, inprudentius ad ostium balnei fervens adflixerunt. Ita genum mihi simul abrasum et ambustum est; postea etiam inguem ex ulcere exti
