tit. Visum medicis ut lectulo me tenerem. hanc causam, si tibi videbitur, etiam domino tuo indicabis, si tamen videbitur. Etiam cras mihi adsistendum erit familiari. Hodierno igitur otio et quiete labori me crastino praeparabo. Victorinus noster aget, ne me acturum putes. Vale, domine dulcissime. Dominam saluta. ad M. Caesarem 5.60 [82 Hout; 1.246 Haines] Magistro meo salutem. Auxisti curas mihi, quas opto, quam primum releves sedatis tibi doloribus genus et inguinis. Me autem infirmitatis dominae meae matris quiescere non sinit. Eo accedit adpropinquatio partus Faustinae. Sed confidere dis debemus. Vale, domine dulcissime mihi. mater mea te salutat. ad M. Caesarem 5.61 [82 Hout; 1.248 Haines] Domino meo. Ipsa die, qua proficisci destinabam, genus dolorem sensi. Spero in paucis diebus me recte fore. Vale, domine optime. Dominam saluta. ad M. Caesarem 5.62 [83 Hout; 1.248 Haines] Magistro meo salutem. Nunc denique opto, mi magister, jucundiora indices. nam doluisse te in id tempus, quo mihi scribebas, litterae declarant. Haec obambulans dictavi; nam eum motum in praesentia ratio corpusculei desiderabat. Vindemiarum autem gratiam nunc demum integram sentiam, cum tua valetudo placatior esse nobis coeperit. Vale, mi jucundissime magister. ad M. Caesarem 5.63 [83 Hout; 1.248 Haines] Domino meo. Plantae, domine, dolore impedior, ideo vos per istos dies non salutavi. Vale, domine optime. Dominam saluta. ad M. Caesarem 5.64 [83 Hout; 1.248 Haines] Magistro meo. Quam salubre tibi est facile progredi, tunc et nobis conspectus tuus erit jucundus. Id ut quam primum eveniat et dolor plantae quiescat, di juvent. Vale, mi optime magister. ad M. Caesarem 5.65 [83 Hout; 1.224 Haines] Domino meo. Ego gravissime arreptus sum iterum ab altero inguine. ad M. Caesarem 5.66 [83 Hout; 1.226 Haines] Rescriptum. Quom haec scribas mihi, mi magister, credo intelligis sollicitissimum me vota facere pro salute tua, cujus dis juvantibus cito compotes erimus. Vale, mi magister jucundissime. ad M. Caesarem 5.67 [83 Hout; 1.250 Haines] Domino meo. Decem tanta te amo. Filiam tuam vidi. Videor mihi te simul et Faustinam infantes vidisse: Tantum boni ex utriusque voltu est commixtum. Decem tanta te amo. Vale, domine dulcissime. Dominam saluta. ad M. Caesarem 5.68 [84 Hout; 1.250 Haines] Magistro meo. Et nos Cratiam quod tui similis est magis amamus. Facile ergo intellegimus, quanta apud te sit filiolae nostrae conciliatrix similitudo utriusque nostri, et omnino, quod eam vidisti, est jucundum mihi. Vale, mi optime magister. ad M. Caesarem 5.69 [84 Hout; 1.250 Haines] Domino meo. Tertius est dies, quod per noctem morsus ventris cum profluvio patior. Hac vero nocte ita sum vexatus, ut prodire non potuerim, sed lectulo me teneam. Medici suadent balneo uti. Multos nataleis tuos ut celebres a dis precatus sum. Vale, domine. Dominam saluta. ad M. Caesarem 5.70 [84 Hout; 1.252 Haines] Magistro meo. 1 Tu quoque intellegis, mi magister, quid ego pro me optem: Sanum et validum te deinceps et hunc diem tuum sollemnem et ceteros vel nobiscum vel nobis utique securis pro te quam diutissime celebrare. 2 Ceterum ego conjectavi statim fuisse ejusmodi aliquid quamobrem te non viderim et, si dicendum est, delector potius talem querellam corpusculi quam dolores aliquos intercessisse. Praeterea de profluvio isto bene spero, nam, etsi nunc te exhauserit, tamen dis volentibus confido salubriter sponte provenisse alvum tibi verno tempore quom alii id consulto movent et machinantur. Vale, mi jucundissime magister. mater mea te salutat. ad M. Caesarem 5.71 [84 Hout; 1.252 Haines] Domino meo. Fauces miseras habeo unde etiam calui per noctem. In genu dolor est modicus. Vale, domine. Dominam saluta. ad M. Caesarem 5.72 [84 Hout; 1.252 Haines] Magistro meo. Jam habeo, quod primum et praecipuum desiderabam: Desisse febriculam colligo ex litteris tuis. Nunc, mi magister, quod ad fauces adtinet, brevi temperantia aspelletur, et mihi adplenior nuntius veniet. Vale, mi magister jucundissime mihi. Mater mea te salutat. ad M. Caesarem 5.73 [85 Hout; 1.186 Haines] Domino meo. Vexatus sum, domine, nocte diffuso dolore per umerum et cubitum et genu et talum. Denique id ipsum tibi mea manu scribere non potui. ad M. Caesarem 5.74 [85 Hout; 1.52 Haines] Have mi magister optime. 1 Egone ut studeam, cum tu doleas, praesertim cum mea causa doleas? Non me omnibus incommodis sponte ipse adflictem? Merito hercule. Quis enim tibi alius dolorem genus, quem scribis nocte proxuma auctum, quis alius cum suscitavit nisi Centum Cellae, ne me dicam? Quid igitur faciam, qui nec te video et tanto angore discrucior? Adde eo quod, etiamsi libeat studere, judicia prohibent, quae, ut dicunt, qui sciunt, dies totos eximunt. Misi tamen tibi hodiernam γνώμην et nudiustertianum locum communem. Heri totum diem in itinere adtrivimus. Hodie difficile est, ut praeter vespertinam γνώμην quicquam agi possit. “Nocte”, inquis, “tam longa dormis?” et dormire quidem possum; nam sum multi somni. Sed tantum frigoris est in cubiculo meo, ut manus vix exseri possit. Sed revera illa res maxime mihi animum a studiis depulit, quod, dum ninium litteras amo, tibi incommodius apud Portum fui, ut res ostendit. Itaque valeant omnes Porci et Tulli et Crispi, dum tu valeas et te vel sine libris firmum tamen videam. 3 Vale praecipuum meum gaudium, magister dulcissime. Domina mea te salutat. γνώμας tres et locos communes mitte. M. Frontonis epistularum ad Antoninum imperatorem et invicem liber I ad Anton.Imp. 1.1 [86 Hout; 2.30 Haines] Magistro meo. 1 Bonum annum, bonam salutem, bonam fortunam peto a dis dies mihi sollemni natali tuo compotemque me voti fore confido; nam quem sponte dei juvisse volunt et dignum ope sua judicant, eum commode benignitati eorum. Tu cum alia laetabilia, mi magister, in tuo animo festo die agitabis, numerato apud te, qui te valde diligant: In iis primis hunc tuum discipulum ponito, inibi dominum meum fratrem, πάθει φιλοῦντάς σε ἀνθρώπους. 2 Vale et perennem multis annis bonam valetudinem, mi magister, obtine laetissimus incolumitate filiae, nepotum, generi. 3 Nostra Faustina reficit sanitatem. Pullus noster Antoninus aliquo lenius tussit. Quantum quisque in nidulo nostro jam sapit, tantum pro te precatur. Iterum atque iterum ac porro in longam senectam bene vale, jucundissime magister. Peto a te, sed impetratum sit, ne te ob diem natalem Cornificiae Lorium vexes. Dis volentibus Romae paucis diebus nos videbis. Sed post diem natalem tuum, si me amas, nox quae sequitur, fac jam placide quiescas sine ullius instantis officii cogitatione. Hoc Antonino tuo da sollicite et vere petentei. ad Anton.Imp. 1.2 [86 Hout; 2.32 Haines] Antonino Augusto Fronto. 1 Seni huic et, ut tu appellas, magistro tuo bona salus, bonus annus, bona fortuna, res omnis bona: Quae tu scribis, ea te mihi ab dis die tibi sollemnissimo natali meo precatum. Omnia mihi ista in te tuoque fratre sita sunt, Antonine meo cordi dulcissime; quos ego postquam cognovi meque vobis transdidi, nihil umquam prae vobis dulcius habui neque habere possum, tametsi alios annos totidem de integro, quantum vixi, vivam. Hoc igitur unum conjunctis precibus ab deis precemur, uti vos incolumes et florentes et rei publicae familiaeque vestrae prospere potentes aetatem longam degatis. Nec quicquam est praeterea quod ego tantopere vel ab deis vel a Forte Fortuna vel a vobis ipsis impetratum cupiam quam, ut vestro conspectu et adfatu vestrisque tam jucundis litteris frui quam mihi diutissime liceat, eique rei, sei fieri possit, repuerascere opto. 2 Nam quod ad ceteras res alioqui adtinet, sat vitae est. Video te, Antonine, principem tam egregium quam speravi, tam justum, tam innocentem quam spopondi, tam gratum populo Romano et acceptum quam optavi, tam mei amantem quam ego volui, tam disertum quam ipse voluisti. Nam ubi primum coepisti rursus velle, nihil offuit interdum noluisse. Fieri etiam vobis cotidie facundiores video et exulto quasi adhuc magister. Nam quom omnis virtutes vestras diligam et amplectar, fateor tamen praecipuum me et proprium gaudium ex eloquentia vestra capere. Itidem ut parentes, cum in voltu liberum oris sui lineamenta dinoscunt, ita ego cum in orationibus vestris nostrae sectae animadverto, γέγηθε δὲ φρένα Λήτω: Meis enim verbis exprimere vim gaudi mei nequeo. 3 Nec te recordatio ista urgeat nec omnino angat quod tibi conscius es non perpetuam operam eloquentiae dedisse. Nam ita res habet: Qui magno ingenio praeditus recta via ad eloquentiam a principio inductus atque institutus fuerit, tametsi interdum concessarit aut restiterit, ubi primum progredei denuo et pergere visum erit, coeptum illud iter confecerit setius fortasse aliquo, minus tamen nihilo. Crede autem hoc mihi: Omnium hominum, quos ego cognoverim, uberiore, quam tu sis, ingenio adfectum comperisse me neminem. Quod quidem ego magna cum lite Victorini nostri et magna ejus cum bile adjurare solebam, cum eum adspirare ad pulchritudinem ingeni tui posse negarem. Tum ille meus Rusticus Romanus, qui vitam suam pro unguiculo tuo libenter dediderit atque devoverit, de ingenio tamen invitus et tristis aegre concedebat. 4 Unum tibi periculum fuit, Antonine, idem, quod omnibus, qui sublimi ingenio extiterunt, ne in verborum copia et pulchritudine clauderes; quanto enim ampliores sententiae creantur, tanto difficilius verbis vestiuntur, nec mediocriter laborandum est, ne procerae illae sententiae male sint amictae neve indecorius cinctae neve sint seminudae. 5 Meministin ejus orationis tuae, quam vixdum pueritiam egressus in senatu habuisti? In qua, cum imagine utriculi ad exemplum adcommodandum usus esses, anxie verebare, ne parum pro loci et ordinis dignitate τὴν εἰκόνα usurpasses, meque primam illam longiusculam ad te epistulam scripsisse, qua id, quod res est, augurabar magni signum esse ad ejusmodi sententiarum pericula audaciter adgredi, sed quod eo opus esset, tuo te studio et nonnulla nostra opera adsecuturum, ut digna tantis sententiis verborum lumina parares. Quod nunc vides proveniss
