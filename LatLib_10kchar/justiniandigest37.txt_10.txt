mum ex pecunia numerata: si ea non fuerit, ex his rebus, quae patrimonia onerare magis impendio quam augere fructibus consueverunt. Dig. 37.9.1.21 Ulpianus 41 ad ed. Item si periculum est, ne interim res usu capiantur, ne debitores tempore liberentur, idem curare debet. Dig. 37.9.1.22 Ulpianus 41 ad ed. Ita igitur curam hoc quoque officio administrabit, quo solent curatores atque tutores pupillorum. Dig. 37.9.1.23 Ulpianus 41 ad ed. Eligitur autem curator aut ex his, qui tutores dati sunt postumo, aut ex necessariis adfinibusque aut ex substitutis aut ex amicis defuncti aut ex creditoribus, sed utique is, qui idoneus videbitur: aut si de personis eorum quaestio moveatur, vir bonus eligitur. Dig. 37.9.1.24 Ulpianus 41 ad ed. Quod si nondum sit curator constitutus ( quia plerumque aut non petitur aut tardius petitur aut serius datur), servius aiebat res hereditarias heredem institutum vel substitutum obsignare non debere, sed tantum pernumerare et mulieri adsignare. Dig. 37.9.1.25 Ulpianus 41 ad ed. Idem ait ad custodienda ea, quae sine custodia salva esse non possunt, custodem ab herede ponendum ( ut puta pecoris, et si nondum messis vindemiave facta sit): et si fuerit controversia, quantum deminui oporteat, arbitrum dandum. Dig. 37.9.1.26 Ulpianus 41 ad ed. Curatore autem constituto haec omnia cessare puto: conscribere tamen curatori debent et vendenti et inventarium rerum facienti. Dig. 37.9.1.27 Ulpianus 41 ad ed. Tamdiu autem venter in possessionem esse debet, quamdiu aut pariat aut abortum faciat aut certum sit eam non esse praegnatem. Dig. 37.9.1.28 Ulpianus 41 ad ed. Et si sciens prudensque se praegnatem non esse consumpserit, de suo eam id consumpsisse labeo ait. Dig. 37.9.2 Paulus 41 ad ed. Sed et si eum ediderit qui repulsus est, discedere debet. Dig. 37.9.3 Hermogenianus 3 iuris epit. Sumptus autem ab ea facti bona fide non repetuntur. Dig. 37.9.4pr. Paulus 41 ad ed. Habitatio quoque, si domum defunctus non habuit, conducenda erit mulieri. Dig. 37.9.4.1 Paulus 41 ad ed. Servis quoque mulieris, qui necessarii sunt ad ministerium eius secundum dignitatem, cibaria praestanda sunt. Dig. 37.9.5pr. Gaius 14 ad ed. provinc. Curator ventris alimenta mulieri statuere debet. nec ad rem pertinet, an dotem habeat, unde sustentare se possit, quia videntur quae ita praestantur ipsi praestari qui in utero est. Dig. 37.9.5.1 Gaius 14 ad ed. provinc. Curator ventri datus solvendi debiti rationem habere debet, utique eius, quod sub poena aut pignoribus pretiosis debetur. Dig. 37.9.6 Ulpianus 41 ad ed. Extraneo postumo herede instituto non aliter venter in possessionem mittitur, nisi mater aliunde se alere non possit, ne forte ei, qui natus bonorum possessor futurus est, denegasse alimenta videamur. Dig. 37.9.7pr. Ulpianus 47 ad ed. Ubicumque ab intestato admittitur quis, illic et venter admittitur, scilicet si talis fuerit is qui in utero est, ut, si in rebus humanis esset, bonorum possessionem petere posset: ut in omnibus partibus edicti pro superstite habeatur is qui in utero est. Dig. 37.9.7.1 Ulpianus 47 ad ed. Interdum non passim, sed cum causae cognitione mitti venter in possessionem debet, si qui sit, qui controversiam referat. sed hoc tantum ad eum ventrem erit referendum, qui cum liberis admittitur. ceterum si mittatur unde legitimi vel qua alia ex parte, dicendum est non esse causae cognitionem necessariam: nec enim aequum est in tempus pubertatis ventrem vesci de alieno in tempus pubertatis dilata controversia. sed enim placet omnes controversias, quae quasi status controversiam continent, in tempus pubertatis differri, sed non ut in possessione sit status controversia dilata, sed sine possessione. Dig. 37.9.7.2 Ulpianus 47 ad ed. Quamvis autem praetor ventrem in possessionem mittat cum his, quibus possessionem dederit, attamen etiam solus venter admittetur ad bonorum possessionem. Dig. 37.9.8 Paulus 1 de adult. Si ventris nomine mulier missa sit in possessionem, divus hadrianus calpurnio flacco differendam accusationem adulterii rescripsit, ne quod praeiudicium fieret nato. Dig. 37.9.9 Ulpianus 15 ad sab. Cum venter mittitur in possessionem, quod in ventris alimenta deminutum est detrahitur velut aes alienum. Dig. 37.9.10 Paulus 7 quaest. Postumus natus quocumque tempore, qui tamen testatoris morte conceptus iam erit, potest agnoscere bonorum possessionem: nam et ventrem praetor ex omnibus partibus edicti mittit in possessionem bonorum, non missurus scilicet, si ei nato daturus non esset bonorum possessionem. Dig. 37.10.0. De carboniano edicto. Dig. 37.10.1pr. Ulpianus 41 ad ed. Si cui controversia fiet, an inter liberos sit, et impubes sit, causa cognita perinde possessio datur ac si nulla de ea re controversia esset et iudicium in tempus pubertatis causa cognita differtur. Dig. 37.10.1.1 Ulpianus 41 ad ed. Eum qui controversiam facit, si pro pupillo satis ei non detur, simul in possessionem eorum bonorum esse praetor iubet. Dig. 37.10.1.2 Ulpianus 41 ad ed. Non tantum masculi, sed et feminae ex virili sexu descendentes carboniani commodum habebunt. Dig. 37.10.1.3 Ulpianus 41 ad ed. Et generaliter dicimus his demum carbonianum competere, quibus contra tabulas bonorum possessio competit, his vero non competere, qui repelluntur a contra tabulas bonorum possessione. Dig. 37.10.1.4 Ulpianus 41 ad ed. Si quis non ab aliquo hanc controversiam patiatur, quod inter liberos non sit, sed ab ipso patre, ut puta nepos, qui se retentum in potestate avi dicit, ab emancipato patre, cui iungi desiderat, an differri debeat? et magis est, ut differatur: parvi enim refert, quis ei controversiam faciat, cum et si testator eum negaverit ex liberis, non tamen exheredem scripserit, carboniano possit esse locus. Dig. 37.10.1.5 Ulpianus 41 ad ed. Sed et si quis non tantum ex liberis negetur esse, verum servus etiam esse dicatur forte ex ancilla editus, iulianus scripsit adhuc carboniano locum esse: quod et divus pius rescripsit: nam vel magis consulendum est his quibus maius periculum intenditur. nam si aliter observetur, inventa erit ratio, quemadmodum audacissimus quisque maiore iniuria impuberem adficiat, quod et plura et graviora de eo mentiatur. Dig. 37.10.1.6 Ulpianus 41 ad ed. Sed et si ipse defunctus servus esse dicatur, idem erit dicendum. Dig. 37.10.1.7 Ulpianus 41 ad ed. Sed et si fiscus facit impuberi controversiam, carbonianum edictum potest locum habere. Dig. 37.10.1.8 Ulpianus 41 ad ed. Pomponius libro septuagensimo nono ad edictum scripsit, cum filius heres vel exheres scriptus est, carbonianum edictum cessare, quamvis filius esse negetur, quia vel quasi scriptus habet bonorum possessionem, etiamsi filius non est, vel repellitur quasi exheredatus, etsi filius esse videatur: nisi forte postumus, inquit, est heres institutus et natus negetur esse filius, sed subiectus esse dicetur, quo casu eius partis tantum danda est ei bonorum possessio, ex qua institutus est. Dig. 37.10.1.9 Ulpianus 41 ad ed. Idem ait, cum quidam exheredem scripsisset filium, quod diceret eum ex adulterio conceptum, quia fieret ei haec controversia, an inter liberos sit, ex hac parte edicti ei bonorum possessionem competere, cum, si sine elogio exheres scriptus esset, non haberet bonorum possessionem. idemque et si ita sit scriptum: " quisquis est, qui filium meum se esse dicit, exheres esto", quia non est filius exheredatus. Dig. 37.10.1.10 Ulpianus 41 ad ed. Si quis filium suum heredem instituerit ex minima parte sic " ille qui ex illa natus est heres esto", non quasi filium suum, deinde hic contendat patrem intestatum decessisse seque ei suum heredem esse, interest, coheredes eius utrum negent eum filium an vero contendunt testamentum valere. si testamentum valere contendunt, controversia non est differenda et carbonianum cessat: quod si filium eum negant et ad ipsos potius quasi ad consanguineos hereditatem pertinere dicunt, data bonorum possessione impuberi controversia in tempus pubertatis differtur. Dig. 37.10.1.11 Ulpianus 41 ad ed. Si mater subiecti partus arguatur, an differenda sit quaestio propter statum pueri, quaeritur. et si quidem pupilli status in dubium devocatur, differri quaestio in tempus pubertatis debet, cum metus potest esse, ne minus idonee defendatur: cum vero mater rea postulatur utique integra fide, et maiore constantia causam defensura recenti tempore, dubium non est cognitionem fieri oportere, et post eventum cognitionis, si suppositum apparuerit, actiones hereditariae puero denegandae sunt omniaque perinde habenda, atque si heres scriptus non fuisset. Dig. 37.10.2 Marcianus 14 inst. Licet mulier, quae partum subiecisse dicitur, decesserit, tamen, si participes maleficii sint, in praesenti cognoscendum est. si autem nemo sit qui puniri possit, quia omnes participes facinoris forte decesserint, secundum carbonianum edictum in tempus pubertatis differenda cognitio est. Dig. 37.10.3pr. Ulpianus 41 ad ed. Carbonianum edictum aptatum est ad contra tabulas bonorum possessionem et intestati, cum et in secundum tabulas in quibusdam casibus possit videri necessarium edictum, veluti si pater familias ita instituerit: " postumus heres esto" vel " postuma heres esto" et negetur esse verum, quod in testamento scriptum est. Dig. 37.10.3.1 Ulpianus 41 ad ed. Et cum de fideicommissis vel de legatis quaeritur, differri potest causa in tempus pubertatis: id enim divus pius claudio hadriano rescripsit. Dig. 37.10.3.2 Ulpianus 41 ad ed. Quamvis scripto heredi non promitti bonorum possessionem ex edicto carboniano certum sit, tamen quaestionem status in tempus pubertatis differri procul dubio est. ergo si quidem de parentis bonis simul et de statu controversia fiat, hoc edictum locum habebit: sin vero tantum status, differetur quaestio in tempus pubertatis, sed non ex carboniano, sed ex constitutionibus. Dig. 37.10.3.3 Ulpianus 41 ad ed. Puberi quamvis minori viginti quinque annis carbonianum non succurrit. sed et si, cum esset pubes, quasi impubes obrepserit bonorumque possessionem accepit, dicendum erit nihil eum egisse: nam et si im
