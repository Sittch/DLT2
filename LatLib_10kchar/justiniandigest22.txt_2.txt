 omnes fructus rerum natura hominum gratia comparaverit. Dig. 22.1.29 Marcianus 14 inst. Placuit, sive supra statutum modum quis usuras stipulatus fuerit sive usurarum usuras, quod illicite adiectum est pro non adiecto haberi et licitas peti posse. Dig. 22.1.30 Paulus l.S. reg. Etiam ex nudo pacto debentur civitatibus usurae creditarum ab eis pecuniarum. Dig. 22.1.31 Ulpianus 1 resp. Quod in stipulatione sic adiectum est: " et usuras, si quae competierint", nullius esse momenti, si modus certus non adiciatur. Dig. 22.1.32pr. Marcianus 4 reg. Mora fieri intellegitur non ex re, sed ex persona, id est, si interpellatus oportuno loco non solverit: quod apud iudicem examinabitur: nam, ut et pomponius libro duodecimo epistularum scripsit, difficilis est huius rei definitio. divus quoque pius tullio balbo rescripsit, an mora facta intellegatur, neque constitutione ulla neque iuris auctorum quaestione decidi posse, cum sit magis facti quam iuris. Dig. 22.1.32.1 Marcianus 4 reg. Et non sufficit ad probationem morae, si servo debitoris absentis denuntiatum est a creditore procuratoreve eius, cum etiam si ipsi, inquit, domino denuntiatum est, ceterum postea cum is sui potestatem faceret, omissa esset repetendi debiti instantia, non protinus per debitorem mora facta intellegitur. Dig. 22.1.32.2 Marcianus 4 reg. In bonae fidei contractibus ex mora usurae debentur. Dig. 22.1.32.3 Marcianus 4 reg. Quid ergo: si et filius familias et pater ex persona eius teneatur ( sive iussu eius contractum est sive in rem versum est patris vel in peculium), cuius persona circa moram spectabitur? et si quidem pater dumtaxat convenietur, ex mora sua non tenetur: in filium tamen dabitur actio in hoc, ut quod minus a patre actor consecutus est, filius praestet: quod si filius moram fecerit, tunc actor vel cum ipso in solidum vel cum patre dumtaxat de peculio habebit. Dig. 22.1.32.4 Marcianus 4 reg. Sed si duo rei promittendi sint, alterius mora alteri non nocet. Dig. 22.1.32.5 Marcianus 4 reg. Item si fideiussor solus moram fecerit, non tenetur, sicuti si stichum promissum occiderit: sed utilis actio in hunc dabitur. Dig. 22.1.33pr. Ulpianus l.S. de off. curat. rei p. Si bene collocatae sunt pecuniae publicae, in sortem inquietari debitores non debent et maxime, si parient usuras: si non parient, prospicere rei publicae securitati debet praeses provinciae, dummodo non acerbum se exactorem nec contumeliosum praebeat, sed moderatum et cum efficacia benignum et cum instantia humanum: nam inter insolentiam incuriosam et diligentiam non ambitiosam multum interest. Dig. 22.1.33.1 Ulpianus l.S. de off. curat. rei p. Praeterea prospicere debet, ne pecuniae publicae credantur sive pignoribus idoneis vel hypothecis. Dig. 22.1.34 Ulpianus 15 ad ed. Usurae vicem fructuum optinent et merito non debent a fructibus separari: et ita in legatis et fideicommissis et in tutelae actione et in ceteris iudiciis bonae fidei servatur. hoc idem igitur in ceteris obventionibus dicemus. Dig. 22.1.35 Paulus 57 ad ed. Lite contestata usurae currunt. Dig. 22.1.36 Ulpianus 61 ad ed. Praediorum urbanorum pensiones pro fructibus accipiuntur. Dig. 22.1.37 Ulpianus 10 ad ed. Et in contraria negotiorum gestorum actione usurae veniunt, si mutuatus sum pecuniam, ut creditorem tuum absolvam, quia aut in possessionem mittendus erat bonorum tuorum aut pignora venditurus. quid si domi habens propter eandem causam solvi? puto verum, si liberavi ex magno incommodo, debere dici usuras venire, eas autem, quae in regione frequentantur, ut est in bonae fidei iudiciis constitutum: sed si mutuatus dedi, hae venient usurae quas ipse pendo, utique si plus tibi praestarim commodi, quam usurae istae colligunt. Dig. 22.1.38pr. Paulus 6 ad plaut. Videamus generali, quando in actione quae est in personam etiam fructus veniant. Dig. 22.1.38.1 Paulus 6 ad plaut. Et quidem si fundus ob rem datus sit, veluti dotis causa, et renuntiata adfinitas, fructus quoque restituendi sunt, utique hi qui percepti sunt eo tempore quo sperabatur adfinitas, sed et posteriores, si in re mora fuit, ut ab illo, qui reddere debeat, omnimodo restituendi sunt. sed et si per mulierem stetit, quo minus nuptiae contrahantur, magis est, ut debeat fructus recipere: ratio autem haec est, quod, si sponsus non conveniebatur restituere fructus, licuerat ei neglegere fundum. Dig. 22.1.38.2 Paulus 6 ad plaut. Item si indebitum fundum solvi et repeto, fructus quoque repetere debeo. Dig. 22.1.38.3 Paulus 6 ad plaut. Idemque est, si mortis causa fundus sit donatus et revaluerit qui donavit atque ita condictio nascatur. Dig. 22.1.38.4 Paulus 6 ad plaut. In fabiana quoque actione et pauliana, per quam quae in fraudem creditorum alienata sunt revocantur, fructus quoque restituuntur: nam praetor id agit, ut perinde sint omnia, atque si nihil alienatum esset: quod non est iniquum ( nam et verbum " restituas", quod in hac re praetor dixit, plenam habet significationem), ut fructus quoque restituantur. Dig. 22.1.38.5 Paulus 6 ad plaut. Et ideo cum restitui praetor vult, veluti in interdicto unde vi, etiam fructus sunt restituendi. Dig. 22.1.38.6 Paulus 6 ad plaut. Item si vi metusve causa rem tradam, non aliter mihi restituisse videtur, quam si fructus mihi restituat: nec mora mea mihi aliquid aufert. Dig. 22.1.38.7 Paulus 6 ad plaut. Si actionem habeam ad id consequendum quod meum non fuit, veluti ex stipulatu, fructus non consequar, etiamsi mora facta sit: quod si acceptum est iudicium, tunc sabinus et cassius ex aequitate fructus quoque post acceptum iudicium praestandos putant, ut causa restituatur, quod puto recte dici. Dig. 22.1.38.8 Paulus 6 ad plaut. Ex causa etiam emptionis fructus restituendi sunt. Dig. 22.1.38.9 Paulus 6 ad plaut. Sed in societatibus fructus communicandi sunt. Dig. 22.1.38.10 Paulus 6 ad plaut. Si possessionem naturalem revocem, proprietas mea manet, videamus de fructibus. et quidem in deposito et commodato fructus quoque praestandi sunt, sicut diximus. Dig. 22.1.38.11 Paulus 6 ad plaut. In interdicto quoque quod vi aut clam magis est, ut omnis causa et fructus restituantur. Dig. 22.1.38.12 Paulus 6 ad plaut. Ante matrimonium quoque fructus percepti dotis fiunt et cum ea restituuntur. Dig. 22.1.38.13 Paulus 6 ad plaut. Eadem ratio est in fructibus praediorum urbanorum. Dig. 22.1.38.14 Paulus 6 ad plaut. Item si dividere fundum tecum velim, tu nolis et colam, an fructus dividi debeant post deductionem impensarum? et puto dividendos. Dig. 22.1.38.15 Paulus 6 ad plaut. In ceteris quoque bonae fidei iudiciis fructus omnimodo praestantur. Dig. 22.1.38.16 Paulus 6 ad plaut. Si dos praelegata fuerit, ante nuptias percepti fructus in causa legati veniunt. Dig. 22.1.39 Modestinus 9 diff. Equis per fideicommissum legatis post moram heredis fetus quoque debentur. equitio autem legato etiamsi mora non intercedat, incremento gregis fetus accedunt. Dig. 22.1.40 Modestinus 4 reg. In eum diem, quo creditor pignora distraxit, recte usurae fiet reputatio. Dig. 22.1.41pr. Modestinus 3 resp. Tutor condemnatus per appellationem traxerat exsecutionem sententiae. herennius modestinus respondit eum qui de appellatione cognovit potuisse, si frustratoriam morandi causa appellationem interpositam animadverteret, etiam de usuris medii temporis eum condemnare. Dig. 22.1.41.1 Modestinus 3 resp. Lucius titius cum centum et usuras aliquanti temporis deberet, minorem pecuniam quam debebat obsignavit: quaero, an titius pecuniae quam obsignavit usuras praestare non debeat. modestinus respondit, si non hac lege mutua pecunia data est, uti liceret et particulatim quod acceptum est exsolvere, non retardari totius debiti usurarum praestationem, si, cum creditor paratus esset totum suscipere, debitor, qui in exsolutione totius cessabat, solam partem deposuit. Dig. 22.1.41.2 Modestinus 3 resp. Ab aulo agerio gaius seius mutuam quandam quantitatem accepit hoc chirographo: " ille scripsi me accepisse et accepi ab illo mutuos et numeratos decem, quos ei reddam kalendis illis proximis cum suis usuris placitis inter nos": quaero, an ex eo instrumento usurae peti possint et quae. modestinus respondit, si non appareat de quibus usuris conventio facta sit, peti eas non posse. Dig. 22.1.42 Modestinus 11 resp. Herennius modestinus respondit fructus, qui post adquisitum ex causa fideicommissi dominium ex terra percipiuntur, ad fideicommissarium pertinere, licet maior pars anni ante diem fideicommissi cedentem praeterisse dicatur. Dig. 22.1.43 Modestinus 18 resp. Herennius modestinus respondit eius temporis quod cessit, postquam fiscus debitum percepit, eum, qui mandatis a fisco actionibus experitur, usuras quae in stipulatum deductae non sunt petere non posse. Dig. 22.1.44 Modestinus 10 pand. Poenam pro usuris stipulari nemo supra modum usurarum licitum potest. Dig. 22.1.45 Pomponius 22 ad q. muc. Fructus percipiendo uxor vel vir ex re donata suos facit, illos tamen, quos suis operis adquisierit, veluti serendo: nam si pomum decerpserit vel ex silva caedit, non fit eius, sicuti nec cuiuslibet bonae fidei possessoris, quia non ex facto eius is fructus nascitur. Dig. 22.1.46 Ulpianus 62 ad ed. Quod in fructus redigendos impensum est, non ambigitur ipsos fructus deminuere debere. Dig. 22.1.47 Scaevola 9 Dig. Respondit paratum iudicium accipere, si ab adversario cessatum est, moram facere non videri. Dig. 22.1.48 Scaevola 22 Dig. Maritus uxori suae usum fructum tertiae partis et, cum liberos habuisset, proprietatem legavit: eam uxorem heredes falsi testamenti et aliorum criminum accusaverunt, qua re impedita est legatorum petitio: interea et filius ei mulieri natus est eoque condicio legati exstitit. quaesitum est, cum testamentum falsum non esse apparuerit, an fructus etiam mulieri praestari debeant. respondit praestandos. Dig. 22.1.49 Iavolenus 3 ex post. lab. Fructus rei est vel pignori dare licere. Dig. 22.2.0. De nautico faenore. Dig. 22.2.1 Modestinus 10 pand. Traiecticia ea pecunia est quae trans mare vehitur: ceterum si eodem loci consumatur, non erit traiecticia.
