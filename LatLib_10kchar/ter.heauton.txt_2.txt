tempore ad eam veni, quod rerum omniumst primum. nam quendam misere offendi ibi militem 365 ei(u)s noctem orantem: haec arte tractabat virum, ut illius animum cupidum inopia incenderet <ea>demque ut esset apud te hoc quam gratissimum. sed heus tu, vide sis nequid inprudens ruas! patrem novisti ad has res quam sit perspicax; 370 ego te autem novi quam esse soleas inpotens; inversa verba, eversas cervices tuas, gemitus screatus tussis risus abstine. CLIT. laudabi'. SY. vide sis. CLIT. tutemet mirabere. SY. sed quam cito sunt consecutae mulieres! 375 CLIT. ubi sunt? quor retines? SY. iam nunc haec non est tua. CLIT. scio, apud patrem; at nunc interim. SY. nihilo magis. CLIT. sine. SY. non sinam inquam. CLIT. quaeso paullisper. SY. veto. CLIT. saltem salutem . . SY. abeas si sapias. CLIT. eo. quid istic? SY. manebit. CLIT. [o] hominem felicem! SY. ambula. 380 Bacchis Antiphila Clinia Syrvs II.iv BA. Edepol te, mea Antiphila, laudo et fortunatam iudico, id quom studuisti isti formae ut mores consimiles forent; minimeque, ita me di ament, miror si te sibi quisque expetit. nam mihi quale ingenium haberes fuit indicio oratio: et quom egomet nunc mecum in animo vitam t<ua>m considero 385 omniumque adeo vostrarum volgu' quae ab se segregant, et vos esse isti(u)s modi et nos non esse haud mirabilest. nam expedit bonas esse vobis; nos, quibu'cum est res, non sinunt: quippe forma inpulsi nostra nos amatores colunt; haec ubi immutata est, illi suom animum alio conferunt: 390 nisi si prospectum interea aliquid est, desertae vivimus. vobis cum uno semel ubi aetatem agere decretumst viro, quoi(u)s mos maxumest consimili' vostrum, [h]i se ad vos adplicant. hoc beneficio utrique ab utrisque vero devincimini, ut numquam ulla amori vostro incidere possit calamitas. 395 AN. nescio alias: mequidem semper scio fecisse sedulo ut ex illiu' commodo meum compararem commodum. CL. ah ergo, mea Antiphila, tu nunc sola reducem me in patriam facis; nam dum abs te absum omnes mihi labores f<ue>re quos cepi leves praeter quam tui carendum quod erat. SY. credo. CL. Syre, vix suffero: 400 hocin me miserum non licere meo modo ingenium frui! SY. immo ut patrem t<uo>m vidi esse habitum, diu etiam duras dabit. BA. quisnam hic adulescens est qui intuitur nos? AN. ah retine me, obsecro! BA. amabo quid tibist? AN. disperii, perii misera! BA. quid stupes, Antiphila? AN. videon Cliniam an non? BA. quem vides? 405 CL. salve, anime mi. AN. o mi Clinia, salve. CL. ut vales? AN. salvom venisse gaudeo. CL. teneone te, Antiphila, maxume animo exspectatam meo? SY. ite intro; nam vos iamdudum exspectat senex. ACTVS III Chremes Menedemvs III.i CH. Luciscit hoc iam. cesso pultare ostium 410 vicini, primum e me ut sciat sibi filium redisse? etsi adulescentem hoc nolle intellego. verum quom videam miserum hunc tam excruciarier ei(u)s abitu, celem tam insperatum gaudium, quom illi pericli nil ex indicio siet? 415 haud faciam; nam quod potero adiutabo senem. item ut filium m<eu>m amico atque aequali suo video inservire et socium esse in negotiis, nos quoque senes est aequom senibus obsequi. ME. aut ego profecto ingenio egregio ad miserias 420 natus sum aut illud falsumst quod volgo audio dici, diem adimere aegritudinem hominibus; nam mihi quidem cotidie augescit magis de filio aegritudo, et quanto diutius abest mage cupio tanto et mage desidero. 425 CH. sed ipsum foras egressum video: ibo adloquar. Menedeme, salve: nuntium adporto tibi quoi(u)s maxume te fieri participem cupis. ME. num quid nam de gnato meo audisti, Chreme? CH. valet atque vivit. ME. ubinamst quaeso? CH. apud me domi. 430 ME. meu' gnatu'? CH. sic est. ME. venit? CH. certe. ME. Clinia meu' venit? CH. dixi. ME. eamu': duc me ad eum, obsecro. CH. non volt te scire se redisse etiam et tuom conspectum fugitat: propter peccatum hoc timet, ne tua duritia antiqua illa etiam adaucta sit. 435 ME. non tu illi dixti ut essem? CH. non. ME. quam ob rem, Chreme? CH. quia pessume istuc in te atque [in] illum consulis, si te tam leni et victo esse animo ostenderis. ME. non possum: sati' iam, sati' pater durus fui. CH. ah vehemens in utramque partem, Menedeme, es nimis 440 aut largitate nimia aut parsimonia: in eandem fraudem ex hac re atque ex illa incides. primum olim potiu' quam paterere filium commetare ad mulierculam, quae paullulo tum erat contenta quoique erant grata omnia, 445 proterruisti hinc. ea coacta ingratiis postilla coepit victum volgo quaerere. nunc quom sine magno intertrimento non potest haberi, quidvis dare cupis. nam ut tu scias quam ea nunc instructa pulchre ad perniciem siet, 450 primum iam ancillas secum adduxit plus decem oneratas veste atque auro: satrapes si siet amator, numquam sufferre ei(u)s sumptus queat; nedum tu possis. ME. estne ea intu'? CH. sit rogas? sensi. nam unam ei cenam atque eiu' comitibus 455 dedi; quod si iterum mihi sit danda, actum siet. nam ut alia omittam, pytissando modo mihi quid vini absumsit "sic hoc" dicens; "asperum, pater, hoc est: aliud lenius sodes vide": relevi dolia omnia, omnis serias; 460 omnis sollicitos habui--atque haec una nox. quid te futurum censes quem adsidue exedent? sic me di amabunt ut me t<ua>rum miseritumst, Menedeme, fortunarum. ME. faciat quidlubet: sumat consumat perdat, decretumst pati, 465 dum illum modo habeam mecum. CH. si certumst tibi sic facere, illud permagni referre arbitror ut ne scientem sentiat te id sibi dare. ME. quid faciam? CH. quidvis potiu' quam quod cogitas: per alium quemvis ut des, falli te sinas 470 techinis per servolum; etsi subsensi id quoque, illos ibi esse, id agere inter se clanculum. Syru' cum illo vostro consusurrant, conferunt consilia ad adulescentes; et tibi perdere talentum hoc pacto satius est quam illo minam. 475 non nunc pecunia agitur sed illud quo modo minimo periclo id demus adulescentulo. nam si semel tuom animum ille intellexerit, priu' proditurum te tuam vitam et prius pecuniam omnem quam abs te amittas filium, hui 480 quantam fenestram ad nequitiem patefeceris, tibi autem porro ut non sit suave vivere! nam deteriores omnes sumu' licentia. quod quoique quomque inciderit in mentem volet neque id putabit pravom an rectum sit: petet. 485 tu rem perire et ipsum non poteris pati: dare denegaris; ibit ad illud ilico qui maxume apud te se valere sentiet: abiturum se abs te esse ilico minitabitur. ME. videre vera atque ita uti res est dicere. 490 CH. somnum hercle ego hac nocte oculis non vidi meis, dum id quaero tibi qui filium restituerem. ME. cedo dextram: porro te idem oro ut facias, Chreme. CH. paratu' sum. ME. scin quid nunc facere te volo? CH. dic. ME. quod sensisti illos me incipere fallere, 495 id uti maturent facere: cupio illi dare quod volt, cupio ipsum iam videre. CH. operam dabo. paullum negoti mi obstat: Simus et Crito vicini nostri hic ambigunt de finibus; me cepere arbitrum: ibo ac dicam, ut dixeram 500 operam daturum me, hodie non posse is dare: continuo hic adero. ME. ita quaeso.-- di vostram fidem, ita conparatam esse hominum naturam omnium aliena ut meliu' videant et diiudicent quam sua! an eo fit quia in re nostra aut gaudio 505 sumu' praepediti nimio aut aegritudine? hic mihi nunc quanto plus sapit quam egomet mihi! CH. dissolvi me otiosus operam ut tibi darem. Syrus est prendendus atque adhortandus mihi. a me nescioquis exit: concede hinc domum 510 ne nos inter nos congruere sentiant. Syrvs Chremes III.ii SY. Hac illac circumcursa; inveniundumst tamen argentum: intendenda in senemst fallacia. CH. num me fefellit hosce id struere? videlicet ill' Cliniai servo' tardiusculust; 515 idcirco huic nostro traditast provincia. SY. quis hic loquitur? perii. numnam haec audivit? CH. Syre. SY. hem. CH. quid tu istic? SY. recte equidem; sed te miror, Chreme, tam mane, qui heri tantum biberis. CH. nil nimis. SY. "nil" narras? visa verost, quod dici solet, 520 aquilae senectus. CH. heia. SY. mulier commoda et faceta haec meretrix. CH. sane. SY. idem visast tibi? et quidem hercle forma luculenta. CH. sic satis. SY. ita non ut olim, sed uti nunc, sane bona; minimeque miror Clinia hanc si deperit. 525 sed habet patrem quendam avidum, miserum atque aridum vicinum hunc: nostin? at quasi is non ditiis abundet, gnatus ei(u)s profugit inopia. scis esse factum ut dico? CH. quid ego ni sciam? hominem pistrino dignum! SY. quem? CH. istunc servolum 530 dico adulescenti' . . SY. Syre, tibi timui male! CH. qui passus est id fieri. SY. quid faceret? CH. rogas? aliquid reperiret, fingeret fallacias unde esset adulescenti amicae quod daret, atque hunc difficilem invitum servaret senem. 535 SY. garris. CH. haec facta ab illo oportebant, Syre. SY. eho quaeso laudas qui eros fallunt? CH. in loco ego vero laudo. SY. recte sane. CH. quippe qui magnarum saepe id remedium aegritudinumst: iam huic mansisset unicus gnatus domi. 540 SY. iocone an serio ille haec dicat nescio; nisi mihi quidem addit animum quo lubeat magis. CH. et nunc quid exspectat, Syre? an dum hic denuo abeat, quom tolerare illi(u)s sumptus non queat? nonne ad senem aliquam fabricam fingit? SY. stolidus est. 545 CH. at te adiutare oportet adulescentuli causa. SY. facile equidem facere possum si iubes; etenim quo pacto id fieri soleat calleo. CH. tanto hercle melior. SY. non est mentiri meum. CH. fac ergo. SY. at heus tu facito dum eadem haec memineris 550 siquid huiu' simile forte aliquando evenerit, ut sunt humana, tuos ut faciat filius. CH. non usu' veniet, spero. SY. spero hercle ego quoque, neque eo nunc dico quo quicquam illum senserim; sed siquid, nequid. quae sit ei(u)s aetas vides; 555 et ne ego te, si usu' veniat, magnifice, Chreme, tractare possim. CH. de istoc, quom usu' venerit, videbimus quid opu' sit: nunc istuc age.-- SY. numquam commodius umquam erum audivi loqui, nec quom male facere[m] crederem mi inpunius 560 licere. quisnam a nobis egreditur foras? Chremes Clitipho Syrvs III.iii CH. Quid istuc quaeso? qui istic mos est, Clitipho? itane fieri oportet? CL. quid ego feci? CH. vidin ego te modo manum in sinum huic meretrici inserere? SY. ac
