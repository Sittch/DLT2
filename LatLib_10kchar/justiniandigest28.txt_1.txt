Ulpianus 2 ad sab. In testamentis, in quibus testes rogati adesse debent, ut testamentum fiat, alterius rei causa forte rogatos ad testandum non esse idoneos placet. quod sic accipiendum est, ut, licet ad aliam rem sint rogati vel collecti, si tamen ante testimonium certiorentur ad testamentum se adhibitos, posse eos testimonium suum recte perhibere. Dig. 28.1.21.3 Ulpianus 2 ad sab. Uno contextu actus testari oportet. est autem uno contextu nullum actum alienum testamento intermiscere: quod si aliquid pertinens ad testamentum faciat, testamentum non vitiatur. Dig. 28.1.22pr. Ulpianus 39 ad ed. Ad testium numerum simul adhiberi possumus ut ego et pater et plures, qui fuimus in eiusdem potestate. Dig. 28.1.22.1 Ulpianus 39 ad ed. Condicionem testium tunc inspicere debemus, cum signarent, non mortis tempore: si igitur cum signarent, tales fuerint, ut adhiberi possint, nihil nocet, si quid postea eis contigerit. Dig. 28.1.22.2 Ulpianus 39 ad ed. Si ab ipso testatore anulum accepero et signavero, testamentum valet, quasi alieno signaverim. Dig. 28.1.22.3 Ulpianus 39 ad ed. Si signa turbata sint ab ipso testatore, non videtur signatum. Dig. 28.1.22.4 Ulpianus 39 ad ed. Si quis ex testibus nomen suum non adscripserit, verumtamen signaverit, pro eo est atque si adhibitus non esset: et si, ut multi faciunt, adscripserit se, non tamen signaverit, adhuc idem dicemus. Dig. 28.1.22.5 Ulpianus 39 ad ed. Signum autem utrum anulo tantum impressum adhibemus, an vero et si non anulo, verum alio quodam impresso? varie enim homines signant. et magis est, ut tantum anulo quis possit signare, dum tamen habeat xaraktyra. Dig. 28.1.22.6 Ulpianus 39 ad ed. Posse et nocte signari testamentum nulla dubitatio est. Dig. 28.1.22.7 Ulpianus 39 ad ed. Signatas tabulas accipi oportet et si linteo, quo tabulae involutae sunt, signa impressa fuerint. Dig. 28.1.23 Ulpianus 4 disp. Si testamentum, quod resignaverit testator, iterum signatum fuerit septem testium signis, non erit imperfectum, sed utroque iure valebit tam civili quam praetorio. Dig. 28.1.24 Florus 10 inst. Unum testamentum pluribus exemplis consignare quis potest idque interdum necessarium est, forte si navigaturus et secum ferre et relinquere iudiciorum suorum testationem velit. Dig. 28.1.25 Iavolenus 5 post. lab. Si is, qui testamentum faceret, heredibus primis nuncupatis, priusquam secundos exprimeret heredes, obmutuisset, magis coepisse eum testamentum facere quam fecisse varus digestorum libro primo servium respondisse scripsit: itaque primos heredes ex eo testamento non futuros. labeo tum hoc verum esse existimat, si constaret voluisse plures eum, qui testamentum fecisset, heredes pronuntiare: ego nec servium puto aliud sensisse. Dig. 28.1.26 Gaius 22 ad ed. provinc. Cum lege quis intestabilis iubetur esse, eo pertinet, ne eius testimonium recipiatur et eo amplius, ut quidam putant, neve ipsi dicatur testimonium. Dig. 28.1.27 Celsus 15 Dig. Domitius labeo celso suo salutem. quaero, an testimonium numero habendus sit is, qui, cum rogatus est ad testamentum scribendum, idem quoque cum tabulas scripsisset, signaverit. iuventius celsus labeoni suo salutem. non intellego quid sit, de quo me consuleris, aut valide stulta est consultatio tua: plus enim quam ridiculum est dubitare, an aliquis iure testis adhibitus sit, quoniam idem et tabulas testamenti scripserit. Dig. 28.1.28 Modestinus 9 reg. Servus licet alienus iussu testatoris ^ testoris^ testamentum scribere non prohibetur. Dig. 28.1.29pr. Paulus 14 resp. Ex ea scriptura, quae ad testamentum faciendum parabatur, si nullo iure testamentum perfectum esset, nec ea, quae fideicommissorum verba habent peti posse. Dig. 28.1.29.1 Paulus 14 resp. Ex his verbis, quae scriptura pater familias addidit: tautyn tyn diavykyn boulomai einai kurian epi pasys ecousias, videri eum voluisse omnimodo valere ea quae reliquit, etiamsi intestatus decessisset. Dig. 28.1.30 Paulus 3 sent. Singulos testes, qui in testamento adhibentur, proprio chirographo adnotare convenit, quis et cuius testamentum signaverit. Dig. 28.1.31 Paulus 5 sent. Eius bona, qui se imperatorem facturum heredem esse iactaverat, a fisco occupari non possunt. Dig. 28.2.0. De liberis et postumis heredibus instituendis vel exheredandis. Dig. 28.2.1 Ulpianus 1 ad sab. Quid sit nominatim exheredari, videamus. nomen et praenomen et cognomen eius dicendum est an sufficit vel unum ex his? et constat sufficere. Dig. 28.2.2 Ulpianus 6 reg. Nominatim exheredatus filius et ita videtur " filius meus exheres esto", si nec nomen eius expressum sit, si modo unicus sit: nam si plures sunt filii, benigna interpretatione potius a plerisque respondetur nullum exheredatum esse. Dig. 28.2.3pr. Ulpianus 1 ad sab. Et si pepercerit filium dicere, ex seia autem natum dixit, recte exheredat: et si cum convicio dixerit " non nominandus" vel " non filius meus", " latro", " gladiator", magis est, ut recte exheredatus sit, et si ex adultero natum dixerit. Dig. 28.2.3.1 Ulpianus 1 ad sab. Pure autem filium exheredari iulianus putat, qua sententia utimur. Dig. 28.2.3.2 Ulpianus 1 ad sab. Filius inter medias quoque heredum institutiones recte exheredatur et erit a toto gradu summotus, nisi forte ab unius persona eum testator exheredaverit: nam si hoc fecit, vitiosa erit exheredatio. quemadmodum si ita eum exheredaverit " quisquis heres mihi erit, filius exheres esto": nam, ut iulianus scribit, huiusmodi exheredatio vitiosa est, quoniam post aditam hereditatem voluit eum summotum, quod est impossibile. Dig. 28.2.3.3 Ulpianus 1 ad sab. Ante heredis institutionem exheredatus ab omnibus gradibus summotus est. Dig. 28.2.3.4 Ulpianus 1 ad sab. Inter duos autem gradus exheredatus ab utroque remotus est secundum scaevolae sententiam, quam puto veram. Dig. 28.2.3.5 Ulpianus 1 ad sab. In eo, qui miscuit duos gradus, exheredationem valere mauricianus recte putat, veluti: " primus heres esto ex semisse. si primus heres non erit, secundus ex semisse heres esto. tertius ex alio semisse heres esto. filius exheres esto. si tertius heres non erit, quartus heres esto": nam ab utroque gradu summotus est. Dig. 28.2.3.6 Ulpianus 1 ad sab. Si ita testatus sit pater familias, ut a primo quidem gradu filium praeteriret, a secundo solo exheredaret, sabinus et cassius et iulianus putant perempto primo gradu testamentum ab eo gradu exordium capere, unde filius exheredatus est: quae sententia comprobata est. Dig. 28.2.4 Ulpianus 3 ad sab. Placet omnem masculum posse postumum heredem scribere, sive iam maritus sit sive nondum uxorem duxerit: nam et maritus repudiare uxorem potest et qui non duxit uxorem, postea maritus effici. nam et cum maritus postumum heredem scribit, non utique is solus postumus scriptus videtur, qui ex ea quam habet uxorem ei natus est, vel is qui tunc in utero est, verum is quoque, qui ex quacumque uxore nascatur: Dig. 28.2.5 Iavolenus 1 ex cass. Ideoque qui postumum heredem instituit si post testamentum factum mutavit matrimonium, is institutus videtur, qui ex posteriore matrimonio natus est. Dig. 28.2.6pr. Ulpianus 3 ad sab. Sed est quaesitum, an is, qui generare facile non possit, postumum heredem facere possit, et scribit cassius et iavolenus posse: nam et uxorem ducere et adoptare potest: spadonem quoque posse postumum heredem scribere et labeo et cassius scribunt: quoniam nec aetas nec sterilitas ei rei impedimento est. Dig. 28.2.6.1 Ulpianus 3 ad sab. Sed si castratus sit, iulianus proculi opinionem secutus non putat postumum heredem posse instituere, quo iure utimur. Dig. 28.2.6.2 Ulpianus 3 ad sab. Hermaphroditus plane, si in eo virilia praevalebunt, postumum heredem instituere poterit. Dig. 28.2.7 Paulus 1 ad sab. Si filius qui in potestate est praeteritus sit et vivo patre decedat, testamentum non valet nec superius rumpetur, et eo iure utimur. Dig. 28.2.8 Pomponius 1 ad sab. Si primo herede instituto filium exheredavero, a secundo autem substituto non exheredavero et, dum pendet, an prior aditurus sit, filius decesserit, secundum sententiam qua utimur non erit secundus heres, quasi ab initio inutiliter institutus, cum ab eo filius exheredatus non sit. quod si in postumo filio idem acciderit, ut natus vivo patre a quo exheredatus sit moriatur, eadem dicenda erunt de substituto, quoniam cum est natus filius, loco eius est, qui superstes est. Dig. 28.2.9pr. Paulus 1 ad sab. Si quis postumos, quos per aetatem aut valetudinem habere forte non potest, heredes instituit, superius testamentum rumpitur, quod natura magis in homine generandi et consuetudo spectanda est quam temporale vitium aut valetudo, propter quam abducatur homo a generandi facultate. Dig. 28.2.9.1 Paulus 1 ad sab. Sed si ex ea, quae alii nupta sit, postumum quis heredem instituerit, ipso iure non valet, quod turpis sit institutio. Dig. 28.2.9.2 Paulus 1 ad sab. Si filium exheredavero nepotemque ex eo praeteriero et alium heredem instituero et supervixerit filius post mortem meam, licet ante aditam hereditatem decesserit, non tamen nepotem rupturum testamentum iulianus et pomponius et Marcellus aiunt. diversumque est, si in hostium potestate filius sit et decesserit in eodem statu: rumpit enim his casibus nepos testamentum, quod moriente avo fili ius pependerit, non abscisum ut superiore casu fuerit. sed et si heres institutus omiserit hereditatem, erit legitimus heres, quoniam haec verba " si intestato moritur" ad id tempus referuntur, quo testamentum destituitur, non quo moritur. Dig. 28.2.9.3 Paulus 1 ad sab. Sed si ex ea, quam nefas sit ducere, postumum heredem instituero, non putat rumpi testamentum pomponius. Dig. 28.2.9.4 Paulus 1 ad sab. Sed si per adoptionem sororem factam habeam, potero postumum ex ea heredem instituere, quia adoptione soluta possum eam ducere uxorem. Dig. 28.2.10 Pomponius 1 ad sab. Commodissime is qui nondum natus est ita heres instituitur: " sive vivo me sive mortuo natus fuerit, heres esto", aut etiam pure neutrius temporis habita mentione. si alteruter casus omissus fuerit, eo casu qui omissus sit natus rumpit tes
