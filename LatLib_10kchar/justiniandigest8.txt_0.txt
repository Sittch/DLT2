 IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM LIBER OCTAVUS Dig. 8.2.0. De servitutibus praediorum urbanorum. Dig. 8.3.0. De servitutibus praediorum rusticorum. Dig. 8.4.0. Communia praediorum tam urbanorum quam rusticorum. Dig. 8.5.0. Si servitus vindicetur vel ad alium pertinere negetur. Dig. 8.6.0. Quemadmodum servitutes amittuntur. Dig. 8.1.0. De servitutibus. Dig. 8.1.1 Marcianus 3 reg. Servitutes aut personarum sunt, ut usus et usus fructus, aut rerum, ut servitutes rusticorum praediorum et urbanorum. Dig. 8.1.2 Ulpianus 17 ad ed. Unus ex dominis communium aedium servitutem imponere non potest. Dig. 8.1.3 Paulus 21 ad ed. Servitutes praediorum aliae in solo, aliae in superficie consistunt. Dig. 8.1.4pr. Papinianus 7 quaest. Servitutes ipso quidem iure neque ex tempore neque ad tempus neque sub condicione neque ad certam condicionem ( verbi gratia " quamdiu volam") constitui possunt: sed tamen si haec adiciantur, pacti vel per doli exceptionem occurretur contra placita servitutem vindicanti: idque et sabinum respondisse cassius rettulit et sibi placere. Dig. 8.1.4.1 Papinianus 7 quaest. Modum adici servitutibus posse constat: veluti quo genere vehiculi agatur vel non agatur ( veluti ut equo dumtaxat) vel ut certum pondus vehatur vel grex ille transducatur aut carbo portetur. Dig. 8.1.4.2 Papinianus 7 quaest. Intervalla dierum et horarum non ad temporis causam, sed ad modum pertinent iure constitutae servitutis. Dig. 8.1.5pr. Gaius 7 ad ed. provinc. Via iter actus ductus aquae isdem fere modis constituitur, quibus et usum fructum constitui diximus. Dig. 8.1.5.1 Gaius 7 ad ed. provinc. Usus servitutium temporibus secerni potest, forte ut quis post horam tertiam usque in horam decimam eo iure utatur vel ut alternis diebus utatur. Dig. 8.1.6 Paulus 21 ad ed. Ad certam partem fundi servitus tam remitti quam constitui potest. Dig. 8.1.7 Ulpianus 13 ad l. iul. et pap. Ius cloacae mittendae servitus est. Dig. 8.1.8pr. Paulus 15 ad plaut. Ut pomum decerpere liceat et ut spatiari et ut cenare in alieno possimus, servitus imponi non potest. Dig. 8.1.8.1 Paulus 15 ad plaut. Si praedium tuum mihi serviat, sive ego partis praedii tui dominus esse coepero sive tu mei, per partes servitus retinetur, licet ab initio per partes adquiri non poterat. Dig. 8.1.9 Celsus 5 Dig. Si cui simplicius via per fundum cuiuspiam cedatur vel relinquatur, in infinito, videlicet per quamlibet eius partem, ire agere licebit, civiliter modo: nam quaedam in sermone tacite excipiuntur. non enim per villam ipsam nec per medias vineas ire agere sinendus est, cum id aeque commode per alteram partem facere possit minore servientis fundi detrimento. verum constitit, ut qua primum viam direxisset, ea demum ire agere deberet nec amplius mutandae eius potestatem haberet: sicuti sabino quoque videbatur, qui argumento rivi utebatur, quem primo qualibet ducere licuisset, posteaquam ductus esset, transferre non liceret: quod et in via servandum esse verum est. Dig. 8.1.10 Celsus 18 Dig. Si iter legatum sit, qua nisi opere facto iri non possit, licere fodiendo substruendo iter facere proculus ait. Dig. 8.1.11 Modestinus 6 diff. Pro parte dominii servitutem adquiri non posse volgo traditur: et ideo si quis fundum habens viam stipuletur et partem fundi sui postea alienet, corrumpit stipulationem in eum casum deducendo, a quo stipulatio incipere non possit. pro parte quoque neque legari neque adimi via potest et, si id factum est, neque legatum neque ademptio valet. Dig. 8.1.12 Iavolenus 4 epist. Non dubito, quin fundo municipum per servum recte servitus adquiratur. Dig. 8.1.13 Pomponius 14 ad q. muc. Si tam angusti loci demonstratione facta via concessa fuerit, ut neque vehiculum neque iumentum ea inire possit, iter magis quam via aut actus adquisitus videbitur: sed si iumentum ea duci poterit, non etiam vehiculum, actus videbitur adquisitus. Dig. 8.1.14pr. Paulus 15 ad sab. Servitutes praediorum rusticorum etiamsi corporibus accedunt, incorporales tamen sunt et ideo usu non capiuntur: vel ideo, quia tales sunt servitutes, ut non habeant certam continuamque possessionem: nemo enim tam perpetuo, tam continenter ire potest, ut nullo momento possessio eius interpellari videatur. idem et in servitutibus praediorum urbanorum observatur. Dig. 8.1.14.1 Paulus 15 ad sab. Servitus itineris ad sepulchrum privati iuris manet et ideo remitti domino fundi servientis potest: et adquiri etiam post religionem sepulchri haec servitus potest. Dig. 8.1.14.2 Paulus 15 ad sab. Publico loco interveniente vel via publica haustus servitus imponi potest, aquae ductus non potest: a principe autem peti solet, ut per viam publicam aquam ducere sine incommodo publico liceat. sacri et religiosi loci interventus etiam itineris servitutem impedit, cum servitus per ea loca nulli deberi potest. Dig. 8.1.15pr. Pomponius 33 ad sab. Quotiens nec hominum nec praediorum servitutes sunt, quia nihil vicinorum interest, non valet, veluti ne per fundum tuum eas aut ibi consistas: et ideo si mihi concedas ius tibi non esse fundo tuo uti frui, nihil agitur: aliter atque si concedas mihi ius tibi non esse in fundo tuo aquam quaerere minuendae aquae meae gratia. Dig. 8.1.15.1 Pomponius 33 ad sab. Servitutium non ea natura est, ut aliquid faciat quis, veluti viridia tollat aut amoeniorem prospectum praestet, aut in hoc ut in suo pingat, sed ut aliquid patiatur aut non faciat. Dig. 8.1.16 Iulianus 49 Dig. Ei, qui pignori fundum accepit, non est iniquum utilem petitionem servitutis dari, sicuti ipsius fundi utilis petitio dabitur. idem servari convenit et in eo, ad quem vectigalis fundus pertinet. Dig. 8.1.17 Pomponius l.S. reg. Viae itineris actus aquae ductus pars in obligationem deduci non potest, quia usus eorum indivisus est: et ideo si stipulator decesserit pluribus heredibus relictis, singuli solidam viam petunt: et si promissor decesserit pluribus heredibus relictis, a singulis heredibus solida petitio est. Dig. 8.1.18 Paulus not. ad pap. 31 quaest. In omnibus servitutibus, quae actione confusae sunt, responsum est doli exceptionem nocituram legatario, si non patiatur eas iterum imponi. Dig. 8.1.19 Labeo 4 post. a iav. epit. Ei fundo, quem quis vendat, servitutem imponi, et si non utilis sit, posse existimo: veluti si aquam alicui dedere ducere non expediret, nihilo minus constitui ea servitus possit: quaedam enim debere habere possumus, quamvis ea nobis utilia non sunt. Dig. 8.1.20 Iavolenus 5 ex post. lab. Quotiens via aut aliquid ius fundi emeretur, cavendum putat esse labeo per te non fieri, quo minus eo iure uti possit, quia nulla eiusmodi iuris vacua traditio esset. ego puto usum eius iuris pro traditione possessionis accipiendum esse ideoque et interdicta veluti possessoria constituta sunt. Dig. 8.2.0. De servitutibus praediorum urbanorum. Dig. 8.2.1pr. Paulus 21 ad ed. Si intercedat solum publicum vel via publica, neque itineris actusve neque altius tollendi servitutes impedit: sed immittendi protegendi prohibendi, item fluminum et stillicidiorum servitutem impedit, quia caelum, quod supra id solum intercedit, liberum esse debet. Dig. 8.2.1.1 Paulus 21 ad ed. Si usus fructus tuus sit, aedium proprietas mea, quae onera vicini sustinere debeant, mecum in solidum agi potest, tecum nullo modo. Dig. 8.2.2 Gaius 7 ad ed. provinc. Urbanorum praediorum iura talia sunt: altius tollendi et officiendi luminibus vicini aut non extollendi: item stillicidium avertendi in tectum vel aream vicini aut non avertendi: item immittendi tigna in parietem vicini et denique proiciendi protegendive ceteraque istis similia. Dig. 8.2.3 Ulpianus 29 ad sab. Est et haec servitus, ne prospectui officiatur. Dig. 8.2.4 Paulus 2 inst. Luminum in servitute constituta id adquisitum videtur, ut vicinus lumina nostra excipiat: cum autem servitus imponitur, ne luminibus officiatur, hoc maxime adepti videmur, ne ius sit vicino invitis nobis altius aedificare atque ita minuere lumina nostrorum aedificiorum. Dig. 8.2.5 Ulpianus 17 ad ed. Invitum autem in servitutibus accipere debemus non eum qui contra dicit, sed eum qui non consentit. ideo pomponius libro quadragensimo et infantem et furiosum invitos recte dici ait: non enim ad factum, sed ad ius servitutis haec verba referuntur. Dig. 8.2.6 Gaius 7 ad ed. provinc. Haec autem iura similiter ut rusticorum quoque praediorum certo tempore non utendo pereunt: nisi quod haec dissimilitudo est, quod non omnimodo pereunt non utendo, sed ita, si vicinus simul libertatem usucapiat. veluti si aedes tuae aedibus meis serviant, ne altius tollantur, ne luminibus mearum aedium officiatur, et ego per statutum tempus fenestras meas praefixas habuero vel obstruxero, ita demum ius meum amitto, si tu per hoc tempus aedes tuas altius sublatas habueris: alioquin si nihil novi feceris, retineo servitutem. item si tigni immissi aedes tuae servitutem debent et ego exemero tignum, ita demum amitto ius meum, si tu foramen, unde exemptum est tignum, obturaveris et per constitutum tempus ita habueris: alioquin si nihil novi feceris, integrum ius suum permanet. Dig. 8.2.7 Pomponius 26 ad q. muc. Quod autem aedificio meo me posse consequi, ut libertatem usucaperem, dicitur, idem me non consecuturum, si arborem eodem loco sitam habuissem, mucius ait, et recte, quia non ita in suo statu et loco maneret arbor quemadmodum paries, propter motum naturalem arboris. Dig. 8.2.8 Gaius 7 ad ed. provinc. Parietem, qui naturali ratione communis est, alterutri vicinorum demoliendi eum et reficiendi ius non est, quia non solus dominus est. Dig. 8.2.9 Ulpianus 53 ad ed. Cum eo, qui tollendo obscurat vicini aedes, quibus non serviat, nulla competit actio. Dig. 8.2.10 Marcellus 4 Dig. Gaurus Marcello: binas aedes habeo, alteras tibi lego, heres aedes alteras altius tollit et luminibus tuis officit: quid cum illo agere potes? et an interesse putes, suas aedes altius tollat an hereditarias? et de illo quaero, an per alienas aedes accessum heres ad eam rem quae legatur praestare debet, sicut solet quaeri,
