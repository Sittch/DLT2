tias vel sponsalia constituat, quam uxorem ducere vel non potest vel fas non est, erit notatus. Dig. 3.2.13.5 Ulpianus 6 ad ed. Ex compromisso arbiter infamiam non facit, quia non per omnia sententia est. Dig. 3.2.13.6 Ulpianus 6 ad ed. Quantum ad infamiam pertinet, multum interest, in causa quae agebatur causa cognita aliquid pronuntiatum sit an quaedam extrinsecus sunt elocuta: nam ex his infamia non irrogatur. Dig. 3.2.13.7 Ulpianus 6 ad ed. Poena gravior ultra legem imposita existimationem conservat, ut et constitutum est et responsum. ut puta si eum, qui parte bonorum multari debuit, praeses relegaverit: dicendum erit duriori sententia cum eo transactum de existimatione eius idcircoque non esse infamem. sed si in causa furti nec manifesti in quadruplum iudex condemnavit, oneratum quidem reum poena aucta, nam ex furto non manifesto in duplum conveniri debuit: verum hanc rem existimationem ei non conservasse, quamvis si in poena non pecuniaria eum onerasset, transactum cum eo videtur. Dig. 3.2.13.8 Ulpianus 6 ad ed. Crimen stellionatus infamiam irrogat damnato, quamvis publicum non est iudicium. Dig. 3.2.14 Paulus 5 ad ed. Servus, cuius nomine noxale iudicium dominus acceperit, deinde eundem liberum et heredem instituerit, ex eodem iudicio damnatus non est famosus, quia non suo nomine condemnatur: quippe cum initio lis in eum contestata non sit. Dig. 3.2.15 Ulpianus 8 ad ed. Notatur quae per calumniam ventris nomine in possessionem missa est, dum se adseverat praegnatem, Dig. 3.2.16 Paulus 8 ad ed. Cum non praegnas esset vel ex alio concepisset: Dig. 3.2.17 Ulpianus 8 ad ed. Debuit enim coerceri quae praetorem decepit. sed ea notatur, quae cum suae potestatis esset hoc facit. Dig. 3.2.18 Gaius 3 ad ed. provinc. Ea, quae falsa existimatione decepta est, non potest videri per calumniam in possessione fuisse. Dig. 3.2.19 Ulpianus 8 ad ed. Non alia autem notatur quam ea, de qua pronuntiatum est calumniae causa eam fuisse in possessionem missam. idque et in patre erit servandum, qui calumniae causa passus est filiam, quam in potestate habebat, in possessionem ventris nomine mitti. Dig. 3.2.20 Papinianus 1 resp. Ob haec verba sententiae praesidis provinciae " callido commento videris accusationis instigator fuisse" pudor potius oneratur, quam ignominia videtur irrogari: non enim qui exhortatur mandatoris opera fungitur. Dig. 3.2.21 Paulus 2 resp. Lucius titius crimen intendit gaio seio quasi iniuriam passus atque in eam rem testationem apud praefectum praetorio recitavit: praefectus fide non habita testationis nullam iniuriam lucium titium passum esse a gaio seio pronuntiavit. quaero, an testes, quorum testimonium reprobatum est, quasi ex falso testimonio inter infames habentur. paulus respondit nihil proponi, cur hi, de quibus quaeritur, infamium loco haberi debeant, cum non oportet ex sententia sive iusta sive iniusta pro alio habita alium praegravari. Dig. 3.2.22 Marcellus 2 publ. Ictus fustium infamiam non importat, sed causa, propter quam id pati meruit, si ea fuit, quae infamiam damnato irrogat. in ceteris quoque generibus poenarum eadem forma statuta est. Dig. 3.2.23 Ulpianus 8 ad ed. Parentes et liberi utriusque sexus nec non et ceteri adgnati vel cognati secundum pietatis rationem et animi sui patientiam, prout quisque voluerit, lugendi sunt: qui autem eos non eluxit, non notatur infamia. Dig. 3.2.24 Ulpianus 6 ad ed. Imperator severus rescripsit non offuisse mulieris famae quaestum eius in servitute factum. Dig. 3.2.25pr. Papinianus 2 quaest. Exheredatum quoque filium luctum habere patris memoriae placuit, idemque et in matre iuris est, cuius hereditas ad filium non pertinet. Dig. 3.2.25.1 Papinianus 2 quaest. Si quis in bello ceciderit, etsi corpus eius non compareat, lugebitur. Dig. 3.3.0. De procuratoribus et defensoribus. Dig. 3.3.1pr. Ulpianus 9 ad ed. Procurator est qui aliena negotia mandatu domini administrat. Dig. 3.3.1.1 Ulpianus 9 ad ed. Procurator autem vel omnium rerum vel unius rei esse potest constitutus vel coram vel per nuntium vel per epistulam: quamvis quidam, ut pomponius libro vicensimo quarto scribit, non putent unius rei mandatum suscipientem procuratorem esse: sicuti ne is quidem, qui rem perferendam vel epistulam vel nuntium perferendum suscepit, proprie procurator appellatur. sed verius est eum quoque procuratorem esse qui ad unam rem datus sit. Dig. 3.3.1.2 Ulpianus 9 ad ed. Usus autem procuratoris perquam necessarius est, ut qui rebus suis ipsi superesse vel nolunt vel non possunt, per alios possint vel agere vel conveniri. Dig. 3.3.1.3 Ulpianus 9 ad ed. Dari autem procurator et absens potest, Dig. 3.3.2pr. Paulus 8 ad ed. Dummodo certus sit qui datus intellegetur et is ratum habuerit. Dig. 3.3.2.1 Paulus 8 ad ed. Furiosus non est habendus absentis loco, quia in eo animus deest, ut ratum habere non possit. Dig. 3.3.3 Ulpianus 9 ad ed. Item ad litem futuram et in diem et sub condicione et usque ad diem dari potest. Dig. 3.3.4 Paulus 8 ad ed. Et in perpetuum. Dig. 3.3.5 Ulpianus 7 ad ed. Praesens habetur et qui in hortis est. Dig. 3.3.6 Paulus 6 ad ed. Et qui in foro et qui in urbe et in continentibus aedificiis: Dig. 3.3.7 Ulpianus 7 ad ed. Et ideo procurator eius praesentis esse videtur. Dig. 3.3.8pr. Ulpianus 8 ad ed. Filius familias et ad agendum dare procuratorem potest, si qua sit actio, qua ipse experiri potest: non solum si castrense peculium habeat, sed et quivis filius familias: ut puta iniuriam passus dabit ad iniuriarum actionem, si forte neque pater praesens sit nec patris procurator velit experiri, et erit iure ab ipso filio familias procurator datus. hoc amplius iulianus scribit et si filio familias patri per filium eius in eadem potestate manentem fiat iniuria neque avus praesens sit, posse patrem procuratorem dare ad ulciscendam iniuriam, quam nepos absentis passus est. ad defendendum quoque poterit filius familias procuratorem dare. sed et filia familias poterit dare procuratorem ad iniuriarum actionem. nam quod ad dotis exactionem cum patre dat procuratorem, supervacuum esse valerius severus scribit, cum sufficiat patrem dare ex filiae voluntate. sed puto, si forte pater absens sit vel suspectae vitae, quo casu solet filiae competere de dote actio, posse eam procuratorem dare. ipse quoque filius procurator dari poterit et ad agendum et ad defendendum. Dig. 3.3.8.1 Ulpianus 8 ad ed. Invitus procurator non solet dari. invitum accipere debemus non eum tantum qui contradicit, verum eum quoque qui consensisse non probatur. Dig. 3.3.8.2 Ulpianus 8 ad ed. Veterani procuratores fieri possunt: milites autem nec si velit adversarius procuratores dari possunt, nisi hoc tempore litis contestatae quocumque casu praetermissum est: excepto eo qui in rem suam procurator datus est, vel qui communem causam omnis sui numeri persequatur vel suscipit, quibus talis procuratio concessa est. Dig. 3.3.8.3 Ulpianus 8 ad ed. " procuratorem ad litem suscipiendam datum, pro quo consentiente dominus iudicatum solvi exposuit", praetor ait, " iudicium accipere cogam". verum ex causa non debebit compelli. ut puta inimicitiae capitales intervenerunt inter ipsum procuratorem et dominum: scribit iulianus debere in procuratorem denegari actionem. item si dignitas accesserit procuratori: vel rei publicae causa afuturus sit: Dig. 3.3.9 Gaius 3 ad ed. provinc. Aut si valetudinem aut si necessariam peregrinationem alleget: Dig. 3.3.10 Ulpianus 8 ad ed. Vel hereditas superveniens eum occupet: vel ex alia iusta causa. hoc amplius et si habeat praesentem dominum, non debere compelli procuratorem, Dig. 3.3.11 Paulus 8 ad ed. Si tamen dominus cogi possit. Dig. 3.3.12 Gaius 3 ad ed. provinc. Sed etiam ex his causis dicitur aliquando cogendum procuratorem iudicium accipere: veluti si dominus praesens non sit et actor adfirmet tractu temporis futurum ut res pereat. Dig. 3.3.13 Ulpianus 8 ad ed. Sed haec neque passim admittenda sunt neque destricte deneganda, sed a praetore causa cognita temperanda. Dig. 3.3.14 Paulus 8 ad ed. Si post datum procuratorem capitales inimicitiae intercesserunt, non cogendum accipere iudicium nec stipulationem ob rem non defensam committi, quoniam nova causa sit. Dig. 3.3.15pr. Ulpianus 8 ad ed. Si defunctus sit dominus ante litem contestatam, iudicatum solvi stipulatione pro suo procuratore data, procurator compellendus est ad iudicium accipiendum: ita tamen si hoc dominus sciente procuratore et non contradicente fecit. quod si aliter actum est, inscium quidem procuratorem teneri satis incivile est, committitur autem ob rem non defensam stipulationis clausula. Dig. 3.3.15.1 Ulpianus 8 ad ed. Qui ad communi dividundo iudicium datus est, ad agendum item et ad defendendum videbitur datus duplici cautela interponenda. Dig. 3.3.16 Paulus 8 ad ed. Ante litem contestatam libera potestas est vel mutandi procuratoris vel ipsi domino iudicium accipiendi. Dig. 3.3.17pr. Ulpianus 9 ad ed. Post litem autem contestatam reus qui procuratorem dedit mutare quidem eum vel in se litem transferre a vivo procuratore vel in civitate manente potest, causa tamen prius cognita. Dig. 3.3.17.1 Ulpianus 9 ad ed. Non solum autem ipsi qui dedit procuratorem hoc permittitur, sed etiam heredi eius et ceteris successoribus. Dig. 3.3.17.2 Ulpianus 9 ad ed. In causae autem cognitione non solum haec versantur, quae supra diximus in procuratore non compellendo suscipere iudicium, verum et aetas. Dig. 3.3.18 Modestinus 10 pand. Aut religionis beneficium. Dig. 3.3.19 Ulpianus 9 ad ed. Item si suspectus sit procurator aut in vinculis aut in hostium praedonumve potestate, Dig. 3.3.20 Paulus 8 ad ed. Vel iudicio publico privatove vel valetudine vel maiore re sua distringatur. Dig. 3.3.21 Gaius 3 ad ed. provinc. Vel exilio, vel si latitet, vel inimicus postea fiat, Dig. 3.3.22 Paulus 8 ad ed. Aut adfinitate aliqua adversario iungatur, vel heres ei existat, Dig. 3.3.23 Ulpianus 9 ad ed. Aut longa peregrinatio et aliae similes causae impedimento sint, Dig. 3.3.24 Paulus 8 ad ed. Mutari debebit vel ipso procuratore postula
