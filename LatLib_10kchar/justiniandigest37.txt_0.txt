NI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM LIBER SEPTIMUS TRICESIMUS Dig. 37.1.0. De bonorum possessionibus. Dig. 37.2.0. Si tabulae testamenti extabunt. Dig. 37.3.0. De bonorum possessione furioso infanti muto surdo caeco competente. Dig. 37.4.0. De bonorum possessione contra tabulas. Dig. 37.5.0. De legatis praestandis contra tabulas bonorum possessione petita. Dig. 37.6.0. De collatione bonorum. Dig. 37.7.0. De dotis collatione. Dig. 37.8.0. De coniungendis cum emancipato liberis eius. Dig. 37.9.0. De ventre in possessionem mittendo et curatore eius. Dig. 37.10.0. De carboniano edicto. Dig. 37.11.0. De bonorum possessione secundum tabulas. Dig. 37.12.0. Si a parente quis manumissus sit. Dig. 37.13.0. De bonorum possessione ex testamento militis. Dig. 37.14.0. De iure patronatus. Dig. 37.15.0. De obsequiis parentibus et patronis praestandis. Dig. 37.1.0. De bonorum possessionibus. Dig. 37.1.1 Ulpianus 39 ad ed. Bonorum possessio admissa commoda et incommoda hereditaria itemque dominium rerum, quae in his bonis sunt, tribuit: nam haec omnia bonis sunt coniuncta. Dig. 37.1.2 Ulpianus 14 ad ed. In omnibus enim vice heredum bonorum possessores habentur. Dig. 37.1.3pr. Ulpianus 39 ad ed. Bona autem hic, ut plerumque solemus dicere, ita accipienda sunt universitatis cuiusque successionem, qua succeditur in ius demortui suscipiturque eius rei commodum et incommodum: nam sive solvendo sunt bona sive non sunt, sive damnum habent sive lucrum, sive in corporibus sunt sive in actionibus, in hoc loco proprie bona appellabuntur. Dig. 37.1.3.1 Ulpianus 39 ad ed. Hereditatis autem bonorumve possessio, ut labeo scribit, non uti rerum possessio accipienda est: est enim iuris magis quam corporis possessio. denique etsi nihil corporale est in hereditate, attamen recte eius bonorum possessionem adgnitam labeo ait. Dig. 37.1.3.2 Ulpianus 39 ad ed. Bonorum igitur possessionem ita recte definiemus ius persequendi retinendique patrimonii sive rei, quae cuiusque cum moritur fuit. Dig. 37.1.3.3 Ulpianus 39 ad ed. Invito autem nemini bonorum possessio adquiritur. Dig. 37.1.3.4 Ulpianus 39 ad ed. A municipibus et societatibus et decuriis et corporibus bonorum possessio adgnosci potest. proinde sive actor eorum nomine admittat sive quis alius, recte competet bonorum possessio: sed et si nemo petat vel adgnoverit bonorum possessionem nomine municipii, habebit municipium bonorum possessionem praetoris edicto. Dig. 37.1.3.5 Ulpianus 39 ad ed. Dari autem bonorum possessio potest tam patris familias quam filii familias, si modo ius testandi habuit de peculio castrensi vel quasi castrensi. Dig. 37.1.3.6 Ulpianus 39 ad ed. Sed et eius, qui apud hostes decessit, bonorum possessionem admitti posse, quamvis in servitute decedat, nulla dubitatio est. Dig. 37.1.3.7 Ulpianus 39 ad ed. Adquirere quis bonorum possessionem potest vel per semetipsum vel per alium. quod si me non mandante bonorum possessio mihi petita sit, tunc competet, cum ratum habuero id quod actum est. denique si ante decessero quam ratum habeam, nulla dubitatio est quin non competet mihi bonorum possessio, quia neque ego ratum habui neque heres meus ratum habere potest, cum ad eum non transeat ius bonorum possessionis. Dig. 37.1.3.8 Ulpianus 39 ad ed. Si causa cognita bonorum possessio detur, non alibi dabitur quam pro tribunali, quia neque decretum de plano interponi neque causa cognita bonorum possessio alibi quam pro tribunali dari potest. Dig. 37.1.3.9 Ulpianus 39 ad ed. In bonorum possessione sciendum est ius esse adcrescendi: proinde si plures sint, quibus bonorum possessio competit, quorum unus admisit bonorum possessionem, ceteri non admiserunt, Dig. 37.1.4 Gaius 8 ad l. iul. et pap. Veluti quod spreverunt ius suum aut tempore bonorum possessionis finito exclusi sunt aut ante mortui sunt quam petierunt bonorum possessionem, Dig. 37.1.5 Ulpianus 39 ad ed. Ei, qui admisit, adcrescent etiam hae portiones, quae ceteris competerent, si petissent bonorum possessionem. Dig. 37.1.6pr. Paulus 41 ad ed. Sed cum patrono quidem contra tabulas certae patris bonorum possessionem praetor polliceatur, scripto autem heredi secundum tabulas alterius partis: convenit non esse ius adcrescendi. igitur non petente scripto secundum tabulas alterius quoque partis nominatim patrono possessionem pollicetur, cum ceteri, quibus adcrescendi ius est, semel debent adgnoscere bonorum possessionem. Dig. 37.1.6.1 Paulus 41 ad ed. Bonorum possessionis beneficium multiplex est: nam quaedam bonorum possessiones competunt contra voluntatem, quaedam secundum voluntatem defunctorum, nec non ab intestato habentibus ius legitimum vel non habentibus propter capitis deminutionem. quamvis enim iure civili deficiant liberi, qui propter capitis deminutionem desierunt sui heredes esse, propter aequitatem tamen rescindit eorum capitis deminutionem praetor. legum quoque tuendarum causa dat bonorum possessionem. Dig. 37.1.6.2 Paulus 41 ad ed. Notis scriptae tabulae non continentur edicto, quia notas litteras non esse pedius libro vicesimo quinto ad edictum scribit. Dig. 37.1.7pr. Ulpianus 1 ad sab. Servus bonorum possessionem recte admittere potest, si praetor de condicione eius certus sit: nam et absenti et non petenti dari bonorum possessio potest, si hoc ipsum praetor non ignoret. ergo et femina poterit alii bonorum possessionem petere. Dig. 37.1.7.1 Ulpianus 1 ad sab. Impubes nec bonorum possessionem admittere nec iudicium sine tutoris auctoritate accipere potest. Dig. 37.1.7.2 Ulpianus 1 ad sab. Quia tutor pupillo et pater infanti filio bonorum possessionem petere possunt, dies, quibus tutor aut pater scit, cedere placet. Dig. 37.1.8 Paulus 8 ad plaut. Tutor autem bonorum possessionem pupillo competentem repudiare non potest, quia tutori petere permissum est, non etiam repudiare. Dig. 37.1.9 Pomponius 3 ad sab. Si plures gradus sint possessionis admittendae, quamdiu incertum sit petierit nec ne prior, posteriori diem non procedere constat. Dig. 37.1.10 Paulus 2 ad sab. In bonorum possessionibus iuris ignorantia non prodest, quo minus dies cedat, et ideo heredi instituto et ante apertas tabulas dies cedit. satis est enim scire mortuum esse seque proximum cognatum fuisse copiamque eorum quos consuleret habuisse: scientiam enim non hanc accipi, quae iuris prudentibus sit, sed eam, quam quis aut per se habeat aut consulendo prudentiores adsequi potest. Dig. 37.1.11 Gaius 14 ad ed. provinc. Si pupillo tutor bonorum possessionem petierit et plus incommodi quam commodi haec bonorum possessio habeat, tutor tutelae iudicio tenetur. Dig. 37.1.12pr. Ulpianus 48 ad ed. Non est ambigendum, quod plerumque et contra fiscum et contra rem publicam admitti debeant quidam, ut puta venter, item furiosus, item is qui captivi bonorum possessionem petit. Dig. 37.1.12.1 Ulpianus 48 ad ed. Ubicumque lex vel senatus vel constitutio capere hereditatem prohibet, et bonorum possessio cessat. Dig. 37.1.13 Africanus 5 quaest. Edicto praetoris bonorum possessio his denegatur, qui rei capitalis damnati sunt neque in integrum restituti sunt. rei autem capitalis damnatus intellegitur is, cui poena mors aut aquae et ignis interdictio sit. cum autem in relegationem quis erit, ad bonorum possessionem admittitur. Dig. 37.1.14 Papinianus 13 quaest. Cum quidam propinquus falsum testamentum accusaret ac post longum spatium temporis probasset, licet dies ei petendae possessionis, quam forte certus accusationis petere debuit, cessisse videtur, attamen quia hoc proposito accusationem instruit, ut suum ius sibi servet, adgnovisse successionem non immerito videbitur. Dig. 37.1.15 Paulus 11 resp. Paulus respondit petitionem matris solam non adquisisse filiae impuberi bonorum possessionem, nisi si is qui eam dedit evidenter voluit eam impuberi dare. Dig. 37.1.16 Paulus 3 sent. Quotiens is, cui bonorum possessio ab altero postulata est, furere coeperit, magis probatum ratum eum videri habuisse: rati enim habitio ad confirmationem prioris postulati pertinet. Dig. 37.2.0. Si tabulae testamenti extabunt. Dig. 37.2.1 Paulus 3 ad sab. Heredi, cuius nomen inconsulto ita deletum sit, ut penitus legi non possit, dari bonorum possessio minime potest, quia ex coniectura non proprie scriptus videretur, quamvis, si post prolatas tabulas deletum sit testamentum, bonorum possessio competat. nam et si mortis tempore tabulae fuerint, licet postea interierint, competet bonorum possessio, quia verum fuit tabulas exstare. Dig. 37.3.0. De bonorum possessione furioso infanti muto surdo caeco competente. Dig. 37.3.1 Papinianus 15 quaest. Furioso titius substitutus est: bonorum possessionis tempus, quamdiu furiosus in eadem condicione est, neque instituto neque substituto cedit. nec, si curator furiosi nomine possessionem accipere potest, idcirco spatium temporis, quod scientibus praefinitum est, videbitur cedere: nam et pater infanti filio possessionem accipit, quo tamen cessante infans non excluditur. quid ergo, si curator accipere nolit? nonne iustius atque utilius erit ad eundem modum proximo cuique possessionem dari, ne bona iaceant? quo admisso substitutus cautionem praestare cogitur omnibus his, quibus bona restitui debent, si forte institutus in eodem furore decesserit aut compos mentis effectus ante mortem obierit, quam hereditatem agnosceret. nam et fieri potest, ut vivo furioso substitutus decedat nec tamen furiosus obstet ceteris, si prius et ipse decesserit, quam hereditatem adquireret. Dig. 37.3.2 Ulpianus 39 ad ed. Mutus surdus caecus bonorum possessionem admittere possunt, si quod agatur intellegant. Dig. 37.4.0. De bonorum possessione contra tabulas. Dig. 37.4.1pr. Ulpianus 39 ad ed. In contra tabulas bonorum possessione liberos accipere debemus sive naturales sive adoptivos, si neque instituti neque exheredati sunt. Dig. 37.4.1.1 Ulpianus 39 ad ed. Vocantur autem ad contra tabulas bonorum possessionem liberi eo iure eoque ordine, quo vocantur ad successionem ex iure civili. Dig. 37.4.1.2 Ulpianus 39 ad ed. Haec autem clausula etiam ad postum
