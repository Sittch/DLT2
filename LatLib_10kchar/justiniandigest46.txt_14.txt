atam rem haberi et damni infecti. Dig. 46.5.1.3 Ulpianus 70 ad ed. Communes sunt stipulationes, quae fiunt iudicio sistendi causa. Dig. 46.5.1.4 Ulpianus 70 ad ed. Et sciendum est omnes stipulationes natura sui cautionales esse: hoc enim agitur in stipulationibus, ut quis cautior sit et securior interposita stipulatione. Dig. 46.5.1.5 Ulpianus 70 ad ed. Stipulationum istarum praetoriarum quaedam sunt, quae satisdationem exigunt, quaedam nudam repromissionem: sed perpaucae sunt, quae nudam promissionem habent, quibus enumeratis apparebit ceteras non esse repromissiones, sed satisdationes. Dig. 46.5.1.6 Ulpianus 70 ad ed. Stipulatio itaque ex operis novi nuntiatione alias satisdationem, alias repromissionem habet. ex qua operis novi nuntiatione satisdari oporteat, quemadmodum satisdetur. namque de eo opere, quod in privato factum erit, satisdatio est: de eo, quod in publico, repromitti oportet: sed hi quidem, qui suo nomine cavent, repromittunt, qui alieno, satisdant. Dig. 46.5.1.7 Ulpianus 70 ad ed. Item ex causa damni infecti interdum repromittitur, interdum satisdatur: nam si quid in flumine publico fiat, satisdatur, de aedibus autem repromittitur. Dig. 46.5.1.8 Ulpianus 70 ad ed. Stipulatio duplae repromissio est, nisi si convenerit, ut satisdetur. Dig. 46.5.1.9 Ulpianus 70 ad ed. Quod si sit aliqua controversia, ut puta si dicatur per calumniam desiderari, ut stipulatio interponatur, ipse praetor debet super ea re summatim cognoscere et cautum iubere aut denegare. Dig. 46.5.1.10 Ulpianus 70 ad ed. Sed et si quid vel addi vel detrahi vel immutari in stipulatione oporteat, praetoriae erit iurisdictionis. Dig. 46.5.2pr. Paulus 73 ad ed. Praetoriae stipulationes aut rei restitutionem continent aut incertam quantitatem. Dig. 46.5.2.1 Paulus 73 ad ed. Sicuti stipulatio ex operis novi nuntiatione, qua cavetur, ut opus restituatur: ideoque sive actor sive reus decesserit pluribus heredibus relictis, uno vincente vel victo totum opus restitui debebit: quamdiu enim aliquid superest, tamdiu non potest videri opus restitutum. Dig. 46.5.2.2 Paulus 73 ad ed. Incertam quantitatem continet stipulatio iudicatum solvi et rem ratam dominum habiturum et damni infecti et his similes, in quibus respondetur scindi eas in personas heredum, quamvis possit dici ex persona heredum promissoris non posse descendentem a defuncto stipulationem diversam condicionem cuiusque facere. at in contrarium summa ratione fit, ut uno ex heredibus stipulatoris vincente in partem eius committatur stipulatio: hoc enim facere verba stipulationis " quanti ea res est". sed si unus ex heredibus promissoris totam rem possideat, in solidum eum damnandum iulianus scribit: in quantum autem ipse ea stipulatione vel fideiussores an omnino teneantur, dubitari potest: et videndum ait, ne non committatur. sed si lite contestata possessor decesserit, unum ex heredibus non maiore ex parte damnandum, licet totum fundum possideat, quam ex qua heres est. Dig. 46.5.3 Ulpianus 79 ad ed. Generaliter in omnibus praetoriis stipulationibus et procuratoribus satisdatur. Dig. 46.5.4 Paulus 75 ad ed. Praetoriae stipulationes saepius interponuntur, cum sine culpa stipulatoris cautum esse desiit. Dig. 46.5.5 Paulus 48 ad ed. In omnibus praetoriis stipulationibus hoc servandum est, ut, si procurator meus stipuletur, mihi causa cognita ex ea stipulatione actio competat. idem est et cum institor in ea causa esse coepit, ut interposita persona eius dominus mercis rem amissurus sit, veluti bonis eius venditis: succurrere enim domino praetor debet. Dig. 46.5.6 Paulus 14 ad plaut. In omnibus praetoriis stipulationibus, in quibus primo fieri aliquid, deinde, si factum non sit, poenam inferimus, poenae nomine stipulatio committitur. Dig. 46.5.7 Ulpianus 14 ad ed. Praetoriae satisdationes personas desiderant pro se intervenientium et neque pignoribus quis neque pecuniae vel auri vel argenti depositione in vicem satisdationis fungitur. Dig. 46.5.8pr. Papinianus 5 quaest. Paulus notat: qui sub condicione institutus est, adgnita bonorum possessione cogitur substituto in diem cavere longiorem: praetor enim beneficium suum nemini vult esse captiosum et potest videri calumniose satis petere, quem alius antecedit. Dig. 46.5.8.1 Papinianus 5 quaest. Cum sub contrariis condicionibus titio et maevio legatum sit, utrique cavetur, quia uterque ex voluntate defuncti sperat legatum. Dig. 46.5.9 Venonius 1 stipul. In praetoriis stipulationibus si ambiguus sermo acciderit, praetoris erit interpretatio: eius enim mens aestimanda est. Dig. 46.5.10 Ulpianus 1 resp. Valeriano respondit: si praeses, qui ante in triennium caveri iusserat, postea in longum tempus caveri praecepit: quia a prima stipulatione prorsus discedi voluerat, exceptionem primae stipulationi obligatis peperisse videtur. Dig. 46.5.11 Venonius 8 act. In eiusmodi stipulationibus, quae " quanti ea res est" promissionem habent, commodius est certam summam comprehendere, quoniam plerumque difficilis probatio est, quanti cuiusque intersit, et ad exiguam summam deducitur. Dig. 46.6.0. Rem pupilli vel adulescentis salvam fore. Dig. 46.6.1 Paulus 24 ad ed. Cum pupillo rem salvam fore satisdatum sit, agi ex ea tunc potest, cum et tutelae potest. Dig. 46.6.2 Ulpianus 79 ad ed. Si pupillus absens sit vel fari non possit, servus eius stipulabitur: si servum non habeat, emendus ei servus est: sed si non sit unde ematur aut non sit expedita emptio, profecto dicemus servum publicum apud praetorem stipulari debere: Dig. 46.6.3 Ulpianus 35 ad ed. ( aut dare aliquem praetor debet, cui caveatur): Dig. 46.6.4pr. Ulpianus 79 ad ed. Non quasi ipso iure pupillo adquirat ( neque enim adquirit), sed ut utilis actio ex stipulatu pupillo detur. Dig. 46.6.4.1 Ulpianus 79 ad ed. Cavetur autem pupillo hac stipulatione per satisdationem. Dig. 46.6.4.2 Ulpianus 79 ad ed. Illud sciendum est hac stipulatione teneri tam eum, qui tutor est, quam eum, qui pro tutore negotia gessit vel gerat, et fideiussores eorum. Dig. 46.6.4.3 Ulpianus 79 ad ed. Sed enim qui non gessit, omnino non tenebitur: nam nec actio tutelae eum qui non gessit tenet, sed utili actione conveniendus est, quia suo periculo cessavit: et tamen ex stipulatu actione neque ipse neque fideiussores eius tenebuntur. compellendus igitur erit ad administrationem propterea, ut stipulatione quoque ista possit teneri. Dig. 46.6.4.4 Ulpianus 79 ad ed. Hanc stipulationem placet finita demum tutela committi et fideiussoribus diem exinde incipere cedere. in curatore aliud est: sed et in eo, qui pro tutore negotia gessit, aliud dicendum est. itaque istae stipulationes, si quidem quis tutor fuit, finita demum tutela committentur: si vero pro tutore negotia gessit, conveniens est dicere, statim atque quaeque res salva non esse coepisset, committi stipulationem. Dig. 46.6.4.5 Ulpianus 79 ad ed. Si tutor ab hostibus captus sit, an committatur stipulatio, videamus. movet, quia finita tutela est, licet reciperari speretur: et puto posse agi. Dig. 46.6.4.6 Ulpianus 79 ad ed. Generaliter sciendum est: ex quibus causis diximus tutelae agi non posse, ex isdem causis ne ex stipulatu rem salvam fore agi posse dicendum est. Dig. 46.6.4.7 Ulpianus 79 ad ed. Si quis curator datus non gesserit curam, consequens erit dicere stipulationem non committi: sed eadem hic erunt dicenda, quae in tutore diximus, illo secus, quod haec stipulatio statim, atque quid salvum esse desinit, committitur et fideiussoribus dies cedit: sed in se revolvitur. Dig. 46.6.4.8 Ulpianus 79 ad ed. Pertinet autem haec stipulatio ad omnes curatores sive puberibus sive impuberibus datos propter aetatis infirmitatem, sive prodigis vel furiosis vel quibusdam aliis ( ut fieri adsolet) dati sint. Dig. 46.6.5 Paulus 76 ad ed. Si filius, qui in potestate furiosi erit, rem salvam fore stipuletur, adquirit patri obligationes. Dig. 46.6.6 Gaius 27 ad ed. provinc. Servum pupilli stipulari ita necesse est, si pupillus abest aut fari non potest: nam si praesens sit et fari potest, etiamsi eius aetatis erit, ut non intellegat quid agat, tamen propter utilitatem receptum est recte eum stipulari. Dig. 46.6.7 Modestinus 6 reg. Dativus vel testamentarius tutor sive curator non petet satis a collega suo, sed offerre ei poterit, utrum satis accipere velit an dare. Dig. 46.6.8 Ulpianus 2 ad ed. Et si ad species curator datus sit, rem salvam fore stipulatio interponetur. Dig. 46.6.9 Pomponius 15 ad sab. Cum pupillus a tutore stipulatur rem salvam fore, non solum quae in patrimonio habet, sed etiam quae in nominibus sunt ea stipulatione videntur contineri: quod enim in tutelae iudicium venit, hoc et ea stipulatione continetur. Dig. 46.6.10 Africanus 3 quaest. Si, posteaquam pupillus ad pubertatem pervenerit, tutor in restituenda tutela aliquamdiu moram fecerit, certum est et fructuum nomine et usurarum medii temporis tam fideiussores eius quam ipsum teneri. Dig. 46.6.11 Nerva 4 membr. Cum rem salvam fore pupillo cavetur, committitur stipulatio, si, quod ex tutela dari fieri oportet, non praestetur: nam et si salva ei res sit, ob id non est, quia, quod ex tutela dari fieri oportet, non solvitur. Dig. 46.6.12 Papinianus 12 quaest. Si plures fideiussores a tutore pupillo dati sunt, non esse eum distringendum, sed in unum dandam actionem ita, ut ei, qui conveniretur, actiones praestarentur. nec quisquam putaverit ab iure discessum, postquam pro ea parte placuit tutores condemnari, quam administraverunt, et ita demum in solidum, si res a ceteris non servetur et idonea culpa detegatur, quod suspectum facere supersederit: nam aequitas arbitri atque officium viri boni videtur eam formam iuris desiderasse. ceterum fideiussores civiliter in solidum obligati ceteris quidem agentibus, ut dividatur actio, impetrare possunt: pupillo vero agente, qui non ipse contraxit, sed in tutorem incidit et ignorat omnia, beneficium dividendae actionis iniuriam habere visum est, ne ex una tutelae causa plures ac variae quaestiones apud diversos iudices constituerentur. Dig. 46.7.0. Iudicatum solvi. Dig. 46.7.1 Paulus 24 
