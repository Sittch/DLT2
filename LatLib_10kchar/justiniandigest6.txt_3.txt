sse iulianus notat: nam proprietas totius navis carinae causam sequitur. Dig. 6.1.62pr. Papinianus 6 quaest. Si navis a malae fidei possessore petatur, et fructus aestimandi sunt, ut in taberna et area quae locari solent. quod non est ei contrarium, quod de pecunia deposita, quam heres non attingit, usuras praestare non cogitur: nam etsi maxime vectura sicut usura non natura pervenit, sed iure percipitur, tamen ideo vectura desiderari potest, quoniam periculum navis possessor petitori praestare non debet, cum pecunia periculo dantis faeneretur. Dig. 6.1.62.1 Papinianus 6 quaest. Generaliter autem cum de fructibus aestimandis quaeritur, constat animadverti debere, non an malae fidei possessor fruitus sit, sed an petitor frui potuerit, si ei possidere licuisset. quam sententiam iulianus quoque probat. Dig. 6.1.63 Papinianus 12 quaest. Si culpa, non fraude quis possessionem amiserit, quoniam pati debet aestimationem, audiendus erit a iudice, si desideret, ut adversarius actione sua cedat: cum tamen praetor auxilium quandoque laturus sit quolibet alio possidente, nulla captione adficietur. ipso quoque, qui litis aestimationem perceperit, possidente debet adiuvari: nec facile audiendus erit ille, si velit postea pecuniam, quam ex sententia iudicis periculo iudicati recepit, restituere. Dig. 6.1.64 Papinianus 20 quaest. Cum in rem agitur, eorum quoque nomine, quae usui non fructui sunt, restitui fructus certum est. Dig. 6.1.65pr. Papinianus 2 resp. Emptor praedium, quod a non domino emit, exceptione doli posita non aliter restituere domino cogetur, quam si pecuniam creditori eius solutam, qui pignori datum praedium habuit, usurarumque medii temporis superfluum reciperaverit, scilicet si minus in fructibus ante litem perceptis fuit: nam eos usuris novis dumtaxat compensari sumptuum in praedium factorum exemplo aequum est. Dig. 6.1.65.1 Papinianus 2 resp. Ancillam, quae non in dotem data, sed in peculium filiae concessa est, peculio filiae non legato mancipium hereditarium esse convenit. si tamen pater dotis ac peculii contemplatione filiam exheredavit et ea ratione reddita nihil ei testamento reliquit aut eo minus legavit, filiam defensio tuebitur voluntatis. Dig. 6.1.66 Paulus 2 quaest. Non ideo minus recte quid nostrum esse vindicabimus, quod abire a nobis dominium speratur, si condicio legati vel libertatis extiterit. Dig. 6.1.67 Scaevola 1 resp. A tutore pupilli domum mercatus ad eius refectionem fabrum induxit: is pecuniam invenit: quaeritur ad quem pertineat. respondi, si non thensauri fuerunt, sed pecunia forte perdita vel per errorem ab eo ad quem pertinebat non ablata, nihilo minus eius eam esse, cuius fuerat. Dig. 6.1.68 Ulpianus 51 ad ed. Qui restituere iussus iudici non paret contendens non posse restituere, si quidem habeat rem, manu militari officio iudicis ab eo possessio transfertur et fructuum dumtaxat omnisque causae nomine condemnatio fit. si vero non potest restituere, si quidem dolo fecit quo minus possit, is, quantum adversarius in litem sine ulla taxatione in infinitum iuraverit, damnandus est. si vero nec potest restituere nec dolo fecit quo minus possit, non pluris quam quanti res est, id est quanti adversarii interfuit, condemnandus est. haec sententia generalis est et ad omnia, sive interdicta, sive actiones in rem sive in personam sunt, ex quibus arbitratu iudicis quid restituitur, locum habet. Dig. 6.1.69 Paulus 13 ad sab. Is qui dolo fecit quo minus possideret hoc quoque nomine punitur, quod actor cavere ei non debet actiones quas eius rei nomine habeat, se ei praestaturum. Dig. 6.1.70 Pomponius 29 ad sab. Nec quasi publicianam quidem actionem ei dandam placuit, ne in potestate cuiusque sit per rapinam ab invito domino rem iusto pretio comparare. Dig. 6.1.71 Paulus 13 ad sab. Quod si possessor quidem dolo fecit, actor vero iurare non vult, sed quanti res sit adversarium condemnari maluit, mos ei gerendus est. Dig. 6.1.72 Ulpianus 16 ad ed. Si a titio fundum emeris sempronii et tibi traditus sit pretio soluto, deinde titius sempronio heres extiterit et eundem alii vendiderit et tradiderit, aequius est, ut tu potior sis. nam et si ipse venditor eam rem a te peteret, exceptione eum summoveres. sed et si ipse possideret et tu peteres, adversus exceptionem dominii replicatione utereris. Dig. 6.1.73pr. Ulpianus 17 ad ed. In speciali actione non cogitur possessor dicere, pro qua parte eius sit: hoc enim petitoris munus est, non possessoris: quod et in publiciana observatur. Dig. 6.1.73.1 Ulpianus 17 ad ed. Superficiario, Dig. 6.1.74 Paulus 21 ad ed. Id est qui in alieno solo superficiem ita habeat, ut certam pensionem praestet, Dig. 6.1.75 Ulpianus 16 ad ed. Praetor causa cognita in rem actionem pollicetur. Dig. 6.1.76pr. Gaius 7 ad ed. provinc. Quae de tota re vindicanda dicta sunt, eadem et de parte intellegenda sunt, officioque iudicis continetur pro modo partis ea quoque restitui iubere, quae simul cum ipsa parte restitui debent. Dig. 6.1.76.1 Gaius 7 ad ed. provinc. Incertae partis vindicatio datur, si iusta causa interveniat. iusta autem causa esse potest, si forte legi falcidiae locus sit in testamento, propter incertam detractionem ex legatis, quae vix apud iudicem examinatur: iustam enim habet ignorantiam legatarius, cui homo legatus est, quotam partem vindicare debeat: itaque talis dabitur actio. eadem et de ceteris rebus intellegemus. Dig. 6.1.77 Ulpianus 17 ad ed. Quaedam mulier fundum non marito donavit per epistulam et eundem fundum ab eo conduxit: posse defendi in rem ei competere, quasi per ipsam adquisierit possessionem veluti per colonam. proponebatur, quod etiam in eo agro qui donabatur fuisset, cum epistula emitteretur: quae res sufficiebat ad traditam possessionem, licet conductio non intervenisset. Dig. 6.1.78 Labeo 4 pith. a paulo epit. Si eius fundi, quem alienum possideres, fructum non coegisti, nihil eius fundi fructuum nomine te dare oportet. paulus. immo, quaeritur: huius fructus idcirco factus est, quod is eum suo nomine perceperit? perceptionem fructus accipere debemus non si perfecti collecti, sed etiam coepti ita percipi, ut terra continere se fructus desierint: veluti si olivae uvae lectae, nondum autem vinum oleum ab aliquo factum sit: statim enim ipse accepisse fructum existimandus est. Dig. 6.1.79 Labeo 6 pith. a paulo epit. Si hominem a me petieris et is post litem contestatam mortuus sit, fructus quoad is vixerit aestimari oportet. paulus. ita id verum esse puto, si non prius is homo in eam valetudinem inciderit, propter quam operae eius inutiles factae sunt: nam ne si vixisset quidem in ea valetudine, fructus eius temporis nomine aestimari conveniret. Dig. 6.1.80 Furius 1 ad ed. In rem actionem pati non compellimur, quia licet alicui dicere se non possidere, ita ut, si possit adversarius convincere rem ab adversario possideri, transferat ad se possessionem per iudicem, licet suam esse non adprobaverit. Dig. 6.2.0. De publiciana in rem actione. Dig. 6.2.1pr. Ulpianus 16 ad ed. Ait praetor: " si quis id quod traditur ex iusta causa non a domino et nondum usucaptum petet, iudicium dabo. " Dig. 6.2.1.1 Ulpianus 16 ad ed. Merito praetor ait " nondum usucaptum": nam si usucaptum est, habet civilem actionem nec desiderat honorariam. Dig. 6.2.1.2 Ulpianus 16 ad ed. Sed cur traditionis dumtaxat et usucapionis fecit mentionem, cum satis multae sunt iuris partes, quibus dominium quis nancisceretur? ut puta legatum. Dig. 6.2.2 Paulus 19 ad ed. Vel mortis causa donationes factae: nam amissa possessione competit publiciana, quia ad exemplum legatorum capiuntur. Dig. 6.2.3pr. Ulpianus 16 ad ed. Sunt et aliae pleraeque. Dig. 6.2.3.1 Ulpianus 16 ad ed. Ait praetor: " ex iusta causa petet. " qui igitur iustam causam traditionis habet, utitur publiciana: et non solum emptori bonae fidei competit publiciana, sed et aliis, ut puta ei cui dotis nomine tradita res est necdum usucapta: est enim iustissima causa, sive aestimata res in dotem data sit sive non. item si res ex causa iudicati sit tradita. Dig. 6.2.4 Paulus 19 ad ed. Vel solvendi causa. Dig. 6.2.5 Ulpianus 16 ad ed. Vel ex causa noxae deditionis, sive vera causa sit sive falsa. Dig. 6.2.6 Paulus 19 ad ed. Item si servum ex causa noxali, quia non defendebatur, iussu praetoris duxero et amisero possessionem, competit mihi publiciana. Dig. 6.2.7pr. Ulpianus 16 ad ed. Sed et si res adiudicata sit, publiciana actio competit. Dig. 6.2.7.1 Ulpianus 16 ad ed. Si lis fuerit aestimata, similis est venditioni: et ait iulianus libro vicensimo secundo digestorum, si optulit reus aestimationem litis, publicianam competere. Dig. 6.2.7.2 Ulpianus 16 ad ed. Marcellus libro septimo decimo digestorum scribit eum, qui a furioso ignorans eum furere emit, posse usucapere: ergo et publicianam habebit. Dig. 6.2.7.3 Ulpianus 16 ad ed. Sed et si quis ex lucrativis causis rem accepit, habet publicianam, quae etiam adversus donatorem competit: est enim iustus possessor et petitor, qui liberalitatem accepit. Dig. 6.2.7.4 Ulpianus 16 ad ed. Si a minore quis emerit ignorans eum minorem esse, habet publicianam. Dig. 6.2.7.5 Ulpianus 16 ad ed. Sed et si permutatio facta sit, eadem actio competit. Dig. 6.2.7.6 Ulpianus 16 ad ed. Publiciana actio ad instar proprietatis, non ad instar possessionis respicit. Dig. 6.2.7.7 Ulpianus 16 ad ed. Si petenti mihi rem iusiurandum detuleris egoque iuravero rem meam esse, competit publiciana mihi, sed adversus te dumtaxat: ei enim soli nocere debet iusiurandum, qui detulit. sed si possessori delatum erit iusiurandum et iuraverit rem petitoris non esse, adversus eum solum petentem exceptione utetur, non ut et habeat actionem. Dig. 6.2.7.8 Ulpianus 16 ad ed. In publiciana actione omnia eadem erunt, quae et in rei vindicatione diximus. Dig. 6.2.7.9 Ulpianus 16 ad ed. Haec actio et heredi et honorariis successoribus competit. Dig. 6.2.7.10 Ulpianus 16 ad ed. Si ego non emero, sed servus meus, habebo publicianam. idem est et si procurator meus vel tutor vel curator vel quis alius negotium meum gerens emerit. Dig. 6.2.7.
