TRICIUS. Binas, ternas, quaternas, si lubet, scribe in hoc secretiore conclavi, nam te abesse nolo, te rei testem volo. IRENAEUS. Adero lubens. SCENA XVI. PATRICIUS solus. Quid capiam consilii? aut quas ad artes me conferam? Si fingerem... non placet. Quid si... neque res bene procederet... at enim possum... non male. Illud quidem comicum ac ludicrum est, sed idoneum ad rem. Fingam primo hon, hon, hon. Singula quae cogitat numerat digitis et imitando exprimit. Deinde... hon, hon...; interim latitabo; hon, hon... ubi tempus erit, prodibo... hon ,hon, hon. Irenaeumadvocabo. hon, hon, hon... bene, ingeniose. Pol! magnas utilitates habet ingnium. Ingeniosis hominibus nihil arduum est. Superi! qua perfundar laetitia, cum Irenaeum erroris convicero, et linguam ipsi occlusero. Ignosce, Philota, quod faciam amoris periculum tui. Est ille quidem mihi notus et perspectus, sedenim qui amant et redamari se putant,id vero aliis dubium esse nequeunt pati: rem aggrediamur impigre. Atenim adjutore est opus. SCENA XVII. DOLOPHILUS, PATRICIUS. DOLOPHILUS in theatrum prodit quasi aufugiens, neque Patricium advertens. Ahy! ahy! ahy! Superi! indignum facinus! at illud resciet pater, dicam hercle Patricio, ubi redierit. Ahy!, ahy!, ahy! PATRICIUS. Bene est, jam me profectum putant. Heus, Dolophile. DOLOPHILUS. At, at credebam abesse te. Praesentem gaudeo. Ahy, ahy! PATRICIUS. Loquere demissa voce, furcifer. DOLOPHILUS. Ahy, ahy, ahy! PATRICIUS. Non vis tacere? DOLOPHILUS. An prohibes miseros dolere, et conqueri? ahy, ahy! PATRICIUS. Quid clamas? quid quereris? DOLOPHILUS. Fuste contrivit humeros tuus ille gnatus. PATRICIUS. Eugenius nonne? ubi est? illum ego... DOLOPHILUS. Non Eugenius, sed Philotas. PATRICIUS. Ah! Philotas. Jam intelligo quis in culpa sit; ipsum nempe verbo laeseras. DOLOPHILUS. Nequaquam. Sed quia te absentem putat omnia pro imperio agit. Immerentes verberat; bacchatur, furit. Monebo certe praesentem adesse te. PATRICIUS. Manedum. Nihil opus est me praesentem sciat. DOLOPHILUS. Recte dicis, neque enim praesentem veretur magis, quam absentem. Ahy, ahy! Recrudescit dolor. PATRICIUS. Macte animo, et querelas omitte, veni mecum. DOLOPHILUS. Quid me vis facere? PATRICIUS. Dicam modo. Adventat aliquis. EUGENIUS in post-scenio. Dolophile. DOLOPHILUS. Me vocat Eugenius. PATRICIUS. Cave respondeas. Sequere, propera. EUGENIUS. Heus, Dolophile. SCENA XVIII. EUGENIUS cum arcula quam gestat sub axilla. Ubi lates? nemone est qui de Irenaeo me doceat? ubi sit, utrum verba de me cum patre fecerit, quid ab eo responsi tulerit, hoc se renunciaturum promiserat. Nihil retulit. Quid putem? ah! nimium intelligo. Nihil egit, imo quod noluit, quod nescit, mihi exilium acceleraverit. Heu me!... Ergo adornanda profectio est, colligendae sunt sarcinulae, quas in hac recondam arcula; et mecum auferam. Colligere non fuerit longus labor; ex paternis rebus auferam nihil, praeter odium, grande onus, et jam diu collectum mihi. Ex maternis opibus nihil mecum asportabo praeter hanc pixidem ( Pixidem exerit in qua depicta matris imago est. ) in qua matris depicta imago est. Dulce pignus! pretiosa imago sed meis quotidie aspersa ac prope deleta lacrimis... O mater! dilecta mater! si qua tibi, post mortem tui cura Eugenii superest (et certe superest aliqua) illum respice, sortem ejus miserere... hei mihi! tu quoad vixisti, aderas solatium, praesidium, et salus... At postquam te mihi misero immatura mors abstulit, quae me deinde manus servare potest? cujus opem implorabo? SCENA XIX. PHILOTAS, EUGENIUS. PHILOTAS. Ipsum te quaerebam, Eugeni, dum nemo nos audit, paucis te volo. EUGENIUS. Quid est, frater? PHILOTAS. Istud depone, quod geris onus, et audi me, jam diu video et summo cum dolore video tecum agere patrem, non ut decet patrem, sed inclementer admodum. Id certe tuli, et fero aegerrime. EUGENIUS. Multum tibi debet Eugenius, quod te misereat sui. Faxit Deus, pro ista tua in fratrem benevolentia, ut semper propitium habeas patrem. PHILOTAS. Malis tuis indolere parum est; his etiam mederi cogito. EUGENIUS. Mitte cogitationem istam, frater, et me calamitati permittas meae. PHILOTAS. Tene patiar iniqua tamdiu servitute opprimi, nec te illa coner eximere? EUGENIUS. Vani erunt conatus tui, patrem ex infenso reddes insensissimum, hoc efficies unum. PHILOTAS. Vis ergo patre semper irato frui, et hoc lentus videam! EUGENIUS. Ah! frater, non videbis diu. Patre irato fruar, sed absente. PHILOTAS. Quid ita? EUGENIUS. Paulo antequam in viam se daret pater, vocavit me, et minaci voce para te, inquit, ad proficiscendum. Quo me mittis, inquam? Eo, respondit ille, unde neque facilis, neque promptus sit reditus. PHILOTAS. Superi! hoccine est patrem esse, nec tu tale praevertas malum? EUGENIUS. Nam quid me vis agere? PHILOTAS. Operam mihi mutuam pollicere, hoc unum volo. EUGENIUS. Polliceor. Quod si tale infortunium averteris, frater, vitam restitueris mihi. PHILOTAS. Avertam sane. Ausculta, quid facere nos conveniat, vide. EUGENIUS. Ausculto. PHILOTAS. Profectus est pater. Non redibit ante decem, aut quindecim dies. EUGENIUS. Sic puto. PHILOTAS. Nocte proxima, cum totam oppresserit familiam sopor, consurgemus. EUGENIUS. Quid postea? PHILOTAS. Penetrabimus in illud conclave interius, ubi pecuniam asservat pater. Frangemus arcam: auri quantum poterimus auferemus. Crastina die bene mane conscendemus equos. Pamphilum nobis adjungemus. Ibimus quo nos cumque tulerit pecunia, et fortuna melior patre. Quid hoc est? stupes! annon hoc consilium placet? EUGENIUS. Vis me tentare, frater; de industria facis, ex animo non loqueris. PHILOTAS. Ex animo loquor. EUGENIUS. Ludis, inquam. PHILOTAS. Non ludo. EUGENIUS. Nunquam tu istud mihi consilium dabis. PHILOTAS. Quid habet consilium hoc, quod improbes? EUGENIUS. Imo quid habet quod non improbem? Egone paterna furtim exeam domo? PHILOTAS. Qua per vim expellendus es brevi. EUGENIUS. Si expellendus sum innocens, malim quam nocens. Egone pecuniam surripiam patri? PHILOTAS. Qui tibi pecuniae impertit nihil, qui se oblitus est patrem. EUGENIUS. Si se oblitus est patrem, an debeo me oblivisci filium? at tu, Philota, qui me invitas ad fugam, an oblivisceris, quo sis apud patrem loco? tune deseras amantem? PHILOTAS. Putabam me loqui cum Eugenio, cum fratre. Errorem agnosco meum. EUGENIUS. Non errasti. Hic fratrem vides, et quidem addictum tibi: sed indocilem, quod das, pravum et turpe consilium sequi. PHILOTAS. Consilium scilicet, quod mihi suggessit amor in te meus. EUGENIUS. Credo equidem. Tametsi suadere culpam, odisse est, non amare. Sed si consilium hoc suggessit amor in me tuus, illud amor idem ex animo evertat tuo. PHILOTAS. Esto miser igitur; quoniam ita placet, quoniam vis semper incassum queri, e calamitate nunquam emergere. EUGENIUS. Huc tua recidit in fratrem misericordia, ut misero convicium adjicias, crudelis! PHILOTAS. Abi: misericordia indignus es. EUGENIUS. Ah! SCENA XX. PHILOTAS, EUGENIUS, DOLOPHILUS. DOLOPHILUS dolore ficto exanimatus et ejulans. Occurit mihi uterque, commode dicam, an incommode. Ah! PHILOTAS. Quid tibi vis, furcifer? EUGENIUS. Quid affers novi? DOLOPHILUS. Ah! tristem utrique nuncium affero, tibi vero maxime, Philota. PHILOTAS. Quid accidit? DOLOPHILUS. Dum egredior domo, reperi hominem in via, qui narravit, ah... EUGENIUS. Quid est? DOLOPHILUS. Patricius, herus meus, pater utriusque vestrum, ah!... EUGENIUS. Patricius! PHILOTAS. Non vis absolvere? DOLOPHILUS. Sine me respirare paululum. Patricius dum Rothomagum petit, equo indomito vectus, ad amici hortos in proximo suburbio positos voluit divertere; trajiciendus fuit pons ligneus. Ibi restitare suspiciosus equus, urgere Patricius, et ilia calcaribus fodere. Ille doloris impatiens adversus stimulum recalcitrat. Erigit se in pedes, subsilit et gravi succussu equitem in altam fossam trans pontem dejicit. Ah!... EUGENIUS in cathedra decidens vel scenae innixus. Me miserum! occidit pater, et quidem iratus mihi. Ah! PHILOTAS. Quid ploras, Eugeni, quid ejulas? nondum audivisti quid iste casus importaverit mali. EUGENIUS. Occidit, inquam, pater, occidit. Hei, mihi! PHILOTAS. Quin tu narrare pergis? DOLOPHILUS. Statim accurunt cum famulo homines qui cadentem viderant. Descendunt in fossam, afflictum et jacentem erigunt, suscipiunt manibus, vicinam in domum transferunt, ibi lecto imponitur semianimis, sine voce, sine motu, sine halitu, ut pro mortuo habitus sit. Nullum tamen exstabat vulnus in capite, aut in reliquo corpore. Malum quippe totum erat intus. Tandem variis excitatus modis redit ad se paululum, attollit caput, vos ambos vocat. EUGENIUS. Me vocat? ah si me novisset pater, amavisset; et noverit, si vivet. DOLOPHILUS. Ah! non vivet. Mox cervice lassa aegrum reponit caput, graves et longos ciet gemitus, morienti similis, et morti proximus. EUGENIUS repente surgens. Ibo, certe, ibo. PHILOTAS. Quorsum ibis? EUGENIUS. Ibo; et extremos spiritus morientis legam. PHILOTAS. Siste Eugeni, siste; prius vivere desierit pater, quam ad ipsum perveneris. EUGENIUS. Saltem amplectar mortuum, quem amplecti vivum non licuit. Duc me, Dolophile. PHILOTAS. Quo ruis, frater, tune luctu perditus exeas domo, et urbem ululatu compleas? EUGENIUS. Sinite ( conatur se subducere, fratri et famulo. ) Patrem videam, et morienti vel mortuo commoriar. Ah, ah, ah!... Jam morior. Hic deliquium animi patitur. PHILOTAS. Frater, curabis patrium funus. Aliae me manent curae. Cito aperiendum istud conclave. Pede pulsat januam conclavis, quasi illam emoturus. DOLOPHILUS. Ego quid faciam? PHILOTAS. Quaere tibi dominum, et domum. DOLOPHILUS. Hui! tam cito, oh!... SCENA XXI. EUGENIUS, DOLOPHILUS. DOLOPHILUS variis succussibus Eugenium excitare tentans. Atenim, Eugeni, quid agis!... heus tu, Eugeni, nihil respondes... Expirat, credo; Eugeni... surge.... Eugeni.... vivit pater.... me miserum! occidit.... quid tam diu latitas, here, quid ultra expectas. Veni ocius, aut Comoedia nostra veras dabit lacrimas. SCENA XXII. PATRICIUS, EUGENIUS, DOLOPHILUS. PATRICIUS. Ah! caligant oculi! non sum apud me,
