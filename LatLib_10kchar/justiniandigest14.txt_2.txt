 subvenitur, ita et ei subveniri oportet, qui deteriores propter iactum res habere coeperit. haec ita papirius fronto respondit. Dig. 14.2.5pr. Hermogenianus 2 iuris epit. Amissae navis damnum collationis consortio non sarcitur per eos, qui merces suas naufragio liberaverunt: nam huius aequitatem tunc admitti placuit, cum iactus remedio ceteris in communi periculo salva navi consultum est. Dig. 14.2.5.1 Hermogenianus 2 iuris epit. Arbore caesa, ut navis cum mercibus liberari possit, aequitas contributionis habebit locum. Dig. 14.2.6 Iulianus 86 Dig. Navis adversa tempestate depressa ictu fulminis deustis armamentis et arbore et antemna hipponem delata est ibique tumultuariis armamentis ad praesens comparatis ostiam navigavit et onus integrum pertulit: quaesitum est, an hi, quorum onus fuit, nautae pro damno conferre debeant. respondit non debere: hic enim sumptus instruendae magis navis, quam conservandarum mercium gratia factus est. Dig. 14.2.7 Paulus 3 epit. alf. Dig. Cum depressa navis aut deiecta esset, quod quisque ex ea suum servasset, sibi servare respondit, tamquam ex incendio. Dig. 14.2.8 Iulianus 2 ex minic. Qui levandae navis gratia res aliquas proiciunt, non hanc mentem habent, ut eas pro derelicto habeant, quippe si invenerint eas, ablaturos et, si suspicati fuerint, in quem locum eiectae sunt, requisituros: ut perinde sint, ac si quis onere pressus in viam rem abiecerit mox cum aliis reversurus, ut eandem auferret. Dig. 14.2.9 Maecenatus ex l. rhodia. Aciwsis eudaimonos nikomydews pros antwninon basilea. kurie basileu antwnine, naufragion poiysantes en ty italia diyrpagymen hupo twn dymosiwn twn tas kukladas nysous oikountwn. antwninos eipen eudaimoni. egw men tou kosmou kurios, ho de nomos tys valassys. tw nomw twn hrodiwn krinesvw tw nautikw, en ohis mytis twn hymeterwn autw nomos enantioutai. touto de auto kai ho veiotatos augoustos ekrinen. Dig. 14.2.10pr. Labeo 1 pith. a paulo epit. Si vehenda mancipia conduxisti, pro eo mancipio, quod in nave mortuum est, vectura tibi non debetur. paulus: immo quaeritur, quid actum est, utrum ut pro his qui impositi an pro his qui deportati essent, merces daretur: quod si hoc apparere non poterit, satis erit pro nauta, si probaverit impositum esse mancipium. Dig. 14.2.10.1 Labeo 1 pith. a paulo epit. Si ea condicione navem conduxisti, ut ea merces tuae portarentur easque merces nulla nauta necessitate coactus in navem deteriorem, cum id sciret te fieri nolle, transtulit et merces tuae cum ea nave perierunt, in qua novissime vectae sunt, habes ex conducto locato cum priore nauta actionem. paulus: immo contra, si modo ea navigatione utraque navis periit, cum id sine dolo et culpa nautarum factum esset. idem iuris erit, si prior nauta publice retentus navigare cum tuis mercibus prohibitus fuerit. idem iuris erit, cum ea condicione a te conduxisset, ut certam poenam tibi praestaret, nisi ante constitutum diem merces tuas eo loci exposuisset, in quem devehendas eas merces locasset, nec per eum staret, quo minus remissa sibi ea poena spectaret. idem iuris in eodem genere cogitationis observabimus, si probatum fuerit nautam morbo impeditum navigare non potuisse. idem dicemus, si navis eius vitium fecerit sine dolo malo et culpa eius. Dig. 14.2.10.2 Labeo 1 pith. a paulo epit. Si conduxisti navem amphorarum duo milium et ibi amphoras portasti, pro duobus milibus amphorarum pretium debes. paulus: immo si aversione navis conducta est, pro duobus milibus debetur merces: si pro numero impositarum amphorarum merces constituta est, contra se habet: nam pro tot amphoris pretium debes, quot portasti. Dig. 14.3.0. De institoria actione. Dig. 14.3.1 Ulpianus 28 ad ed. Aequum praetori visum est, sicut commoda sentimus ex actu institorum, ita etiam obligari nos ex contractibus ipsorum et conveniri. sed non idem facit circa eum qui institorem praeposuit, ut experiri possit: sed si quidem servum proprium institorem habuit, potest esse securus adquisitis sibi actionibus: si autem vel alienum servum vel etiam hominem liberum, actione deficietur: ipsum tamen institorem vel dominum eius convenire poterit vel mandati vel negotiorum gestorum. Marcellus autem ait debere dari actionem ei qui institorem praeposuit in eos, qui cum eo contraxerint. Dig. 14.3.2 Gaius 9 ad ed. provinc. Eo nomine, quo institor contraxit, si modo aliter rem suam servare non potest. Dig. 14.3.3 Ulpianus 28 ad ed. Institor appellatus est ex eo, quod negotio gerendo instet: nec multum facit, tabernae sit praepositus an cuilibet alii negotiationi, Dig. 14.3.4 Paulus 30 ad ed. Cum interdum etiam ad homines honestos adferant merces et ibi vendant. nec mutat causam actionis locus vendendi emendive, cum utroque modo verum sit institorem emisse aut vendidisse. Dig. 14.3.5pr. Ulpianus 28 ad ed. Cuicumque igitur negotio praepositus sit, institor recte appellabitur. Dig. 14.3.5.1 Ulpianus 28 ad ed. Nam et servius libro primo ad brutum ait, si quid cum insulario gestum sit vel eo, quem quis aedificio praeposuit vel frumento coemendo, in solidum eum teneri. Dig. 14.3.5.2 Ulpianus 28 ad ed. Labeo quoque scripsit, si quis pecuniis faenerandis, agris colendis, mercaturis redempturisque faciendis praeposuerit, in solidum eum teneri. Dig. 14.3.5.3 Ulpianus 28 ad ed. Sed et si in mensa habuit quis servum praepositum, nomine eius tenebitur. Dig. 14.3.5.4 Ulpianus 28 ad ed. Sed etiam eos institores dicendos placuit, quibus vestiarii vel lintearii dant vestem circumferendam et distrahendam, quos volgo circitores appellamus. Dig. 14.3.5.5 Ulpianus 28 ad ed. Sed et muliones quis proprie institores appellet, Dig. 14.3.5.6 Ulpianus 28 ad ed. Item fullonum et sarcinatorum praepositus. stabularii quoque loco institorum habendi sunt. Dig. 14.3.5.7 Ulpianus 28 ad ed. Sed et si tabernarius servum suum peregre mitteret ad merces comparandas et sibi mittendas, loco institoris habendum labeo scripsit. Dig. 14.3.5.8 Ulpianus 28 ad ed. Idem ait, si libitinarius servum pollinctorem habuerit isque mortuum spoliaverit, dandam in eum quasi institoriam actionem, quamvis et furti et iniuriarum actio competeret. Dig. 14.3.5.9 Ulpianus 28 ad ed. Idem labeo ait: si quis pistor servum suum solitus fuit in certum locum mittere ad panem vendendum, deinde is pecunia accepta praesenti, ut per dies singulos eis panem praestaret, conturbaverit, dubitari non oportet, quin, si permisit ei ita dari summas, teneri debeat. Dig. 14.3.5.10 Ulpianus 28 ad ed. Sed et cum fullo peregre proficiscens rogasset, ut discipulis suis, quibus tabernam instructam tradiderat, imperaret, post cuius profectionem vestimenta discipulus accepisset et fugisset, fullonem non teneri, si quasi procurator fuit relictus: sin vero quasi institor, teneri eum. plane si adfirmaverit mihi recte me credere operariis suis, non institoria, sed ex locato tenebitur. Dig. 14.3.5.11 Ulpianus 28 ad ed. Non tamen omne, quod cum institore geritur, obligat eum qui praeposuit, sed ita, si eius rei gratia, cui praepositus fuerit, contractum est, id est dumtaxat ad id quod eum praeposuit. Dig. 14.3.5.12 Ulpianus 28 ad ed. Proinde si praeposui ad mercium distractionem, tenebor nomine eius ex empto actione: item si forte ad emendum eum praeposuero, tenebor dumtaxat ex vendito: sed neque si ad emendum, et ille vendiderit, neque si ad vendendum, et ille emerit, debebit teneri, idque cassius probat. Dig. 14.3.5.13 Ulpianus 28 ad ed. Sed si pecuniam quis crediderit institori ad emendas merces praeposito, locus est institoriae, idemque et si ad pensionem pro taberna exsolvendam: quod ita verum puto, nisi prohibitus fuit mutuari. Dig. 14.3.5.14 Ulpianus 28 ad ed. Si ei, quem ad vendendum emendumve oleum praeposui, mutuum oleum datum sit, dicendum erit institoriam locum habere. Dig. 14.3.5.15 Ulpianus 28 ad ed. Item si institor, cum oleum vendidisset, anulum arrae nomine acceperit neque eum reddat, dominum institoria teneri: nam eius rei, in quam praepositus est, contractum est: nisi forte mandatum ei fuit praesenti pecunia vendere. quare si forte pignus institor ob pretium acceperit, institoriae locus erit. Dig. 14.3.5.16 Ulpianus 28 ad ed. Item fideiussori, qui pro institore intervenerit, institoria competit: eius enim rei sequella est. Dig. 14.3.5.17 Ulpianus 28 ad ed. Si ab alio institor sit praepositus, is tamen decesserit qui praeposuit et heres ei extiterit, qui eodem institore utatur, sine dubio teneri eum oportebit. nec non, si ante aditam hereditatem cum eo contractum est, aequum est ignoranti dari institoriam actionem. Dig. 14.3.5.18 Ulpianus 28 ad ed. Sed et si procurator meus, tutor, curator institorem praeposuerit, dicendum erit veluti a me praeposito dandam institoriam actionem. Dig. 14.3.6 Paulus 30 ad ed. Sed et in ipsum procuratorem, si omnium rerum procurator est, dari debebit institoria. Dig. 14.3.7pr. Ulpianus 28 ad ed. Sed et si quis meam rem gerens praeposuerit et ratum habuero, idem erit dicendum. Dig. 14.3.7.1 Ulpianus 28 ad ed. Parvi autem refert, quis sit institor, masculus an femina, liber an servus proprius vel alienus. item quisquis praeposuit: nam et si mulier praeposuit, competet institoria exemplo exercitoriae actionis et si mulier sit praeposita, tenebitur etiam ipsa. sed et si filia familias sit vel ancilla praeposita, competit institoria actio. Dig. 14.3.7.2 Ulpianus 28 ad ed. Pupillus autem institor obligat eum, qui eum praeposuit, institoria actione, quoniam sibi imputare debet, qui eum praeposuit. Dig. 14.3.8 Gaius 9 ad ed. provinc. Nam et plerique pueros puellasque tabernis praeponunt. Dig. 14.3.9 Ulpianus 28 ad ed. Verum si ipse pupillus praeposuerit, si quidem tutoris auctoritate, obligabitur, si minus, non. Dig. 14.3.10 Gaius 9 ad ed. provinc. Eatenus tamen dabitur in eum actio, quatenus ex ea re locupletior est. Dig. 14.3.11pr. Ulpianus 28 ad ed. Sed si pupillus heres extiterit ei qui praeposuerat, aequissimum erit pupillum teneri, quamdiu praepositus manet: removendus enim fuit a tutoribus, si nollent opera eius uti. Dig. 14.3.11.1 Ulpianus 28 ad ed. Sed et si minor viginti 
