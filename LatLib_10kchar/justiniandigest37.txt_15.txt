 placuit. labeo existimabat capitis accusationem eam esse, cuius poena mors aut exilium esset. qui nomen detulit, accusasse intellegendus est, nisi abolitionem petit: idque etiam proculo placuisse servilius refert. Dig. 37.14.11 Ulpianus 10 ad l. iul. et pap. Is autem nec ad legitimam hereditatem, quae ex lege duodecim tabularum defertur, admittitur. Dig. 37.14.12 Modestinus 1 resp. Gaius seius decedens testamento ordinato inter filios suos iulium libertum suum, quasi et ipsum filium, ex parte heredem nominavit: quaero, an huiusmodi scriptura possit liberto statum condicionis mutare. modestinus respondit statum mutare non posse. Dig. 37.14.13 Modestinus 1 pand. Filius familias servum peculiarem manumittere non potest. iussu tamen patris manumittere potest: qui manumissus libertus fit patris. Dig. 37.14.14 Ulpianus 5 ad l. iul. et pap. Si iuravero me patronum esse, dicendum est non esse me quantum ad successionem patronum, quia iusiurandum patronum non facit: aliter atque si patronum esse pronuntiatum sit: tunc enim sententia stabitur. Dig. 37.14.15 Paulus 8 ad l. iul. et pap. Qui contra legem aeliam sentiam ad iurandum libertum adegit, nihil iuris habet nec ipse nec liberi eius. Dig. 37.14.16pr. Ulpianus 10 ad l. iul. et pap. Si libertus minorem se centenario in fraudem legis fecerit, ipso iure non valebit id quod factum est, et ideo quasi in centenarii liberti bonis locum habebit patronus: quidquid igitur quaqua ratione alienavit, ea alienatio nullius momenti est. plane si qua alienaverit in fraudem patroni, adhuc tamen post alienationem maior centenario remaneat, alienatio quidem vires habebit, verumtamen per favianam et calvisianam actionem revocabuntur ea quae per fraudem sunt alienata: et ita iulianus saepissime scribit eoque iure utimur. diversitatis autem ea ratio est. quotiens in fraudem legis fit alienatio, non valet quod actum est: in fraudem autem fit, cum quis se minorem centenario facit ad hoc, ut legis praeceptum evertat. at cum alienatione facta nihilo minus centenarius est, non videtur in fraudem legis factum, sed tantum in fraudem patroni: idcirco faviano vel calvisiano iudicio revocabitur id quod alienatum est. Dig. 37.14.16.1 Ulpianus 10 ad l. iul. et pap. Si quis plures res simul alienando minorem se centenario fecerit, quarum una revocata vel omnium partibus maior centenario efficitur: utrum revocamus omnes an pro rata ex singulis, ut centenarium eum faciamus? magisque est, ut omnium rerum alienato facta nullius momenti sit. Dig. 37.14.16.2 Ulpianus 10 ad l. iul. et pap. Si quis plane non semel alienaverit, sed quasdam res ante, quasdam postea, alienatio earum rerum quae postea alienatae sunt ipso iure non revocabitur, sed priorum: in posterioribus favianae locus erit. Dig. 37.14.17pr. Ulpianus 11 ad l. iul. et pap. Divi fratres in haec verba rescripserunt: " comperimus a peritioribus dubitatum aliquando, an nepos contra tabulas aviti liberti bonorum possessionem petere possit, si eum libertum pater patris, cum annorum viginti quinque esset, capitis accusasset, et proculum, sane non levem iuris auctorem, in hac opinione fuisse, ut nepoti in huiusmodi causa non putaret dandam bonorum possessionem. cuius sententiam nos quoque secuti sumus, cum rescriberemus ad libellum caesidiae longinae: sed et volusius maecianus amicus noster ut et iuris civilis praeter veterem et bene fundatam peritiam anxie diligens religione rescripti nostri ductus sit ut coram nobis adfirmavit non arbitratum se aliter respondere debere. sed cum et ipso maeciano et aliis amicis nostris iuris peritis adhibitis plenius tractaremus, magis visum est nepotem neque verbis neque sententia legis aut edicti praetoris ex persona vel nota patris sui excludi a bonis aviti liberti: plurium etiam iuris auctorum, sed et salvi iuliani amici nostri clarissimi viri hanc sententiam fuisse". Dig. 37.14.17.1 Ulpianus 11 ad l. iul. et pap. Item quaesitum est, si patroni filius capitis accusaverit libertum, an hoc noceat liberis ipsius. et proculus quidem in hac fuit opinione notam adspersam patroni filio liberis eius nocere, iulianus autem negavit: sed hic idem quod iulianus erit dicendum. Dig. 37.14.18 Scaevola 4 resp. Quaero, an libertus prohiberi potest a patrono in eadem colonia, in qua ipse negotiatur, idem genus negotii exercere. scaevola respondit non posse prohiberi. Dig. 37.14.19 Paulus 1 sent. Ingratus libertus est, qui patrono obsequium non praestat vel res eius filiorumve tutelam administrare detractat. Dig. 37.14.20 Paulus 3 sent. Sicut testamento facto decedente liberto potestas datur patrono vel libertatis causa imposita petere vel partis bonorum possessionem, ita et cum intestato decesserit, earum rerum electio ei manet. Dig. 37.14.21pr. Hermogenianus 3 iuris epit. Sive patronus sive libertus deportetur et post restituatur, amissum patronatus et petendae contra tabulas bonorum possessionis ius recipitur: quod ius servatur et si in metallum patronus vel libertus damnatus restituatur. Dig. 37.14.21.1 Hermogenianus 3 iuris epit. Excluditur contra tabulas bonorum possessione patronus et si ex unica heres instituatur et id, quod deest ad supplendam debitam portionem, per servum iudicio liberti sine condicione et dilatione ei, hereditate vel legato sive fideicommisso, quaeri potest. Dig. 37.14.21.2 Hermogenianus 3 iuris epit. Ex duobus patronis unus, ex debita parte heres institutus sine condicione et dilatione, contra tabulas bonorum possessionem petere non poterit, licet, si minor ei portio esset relicta et contra tabulas bonorum possessionem petisset, alia etiam portio ei adcrescere potuisset. Dig. 37.14.21.3 Hermogenianus 3 iuris epit. Naturales liberi liberti exheredati facti, alio ex parte herede instituto, si per servum ex alia parte parenti successerint, obiciuntur patrono. Dig. 37.14.21.4 Hermogenianus 3 iuris epit. Liberti filius heres institutus si bona repudiaverit, patronus non excluditur. Dig. 37.14.22 Gaius l.S. de cas. Satis constat, etiamsi in potestate sit parentis filius patronae, nihilo minus legitimo iure ad eum pertinere hereditatem. Dig. 37.14.23pr. Tryphonus 15 disp. Si filius patris necem inultam reliquerit, quam servus detexit et meruit libertatem, dixi non habendum pro patroni filio, quia indignus est. Dig. 37.14.23.1 Tryphonus 15 disp. Cum ex falsis codicillis, qui veri aliquo tempore crediti sunt, heres ignorans quasi ex fideicommisso libertatem servis praestitisset, rescriptum est a divo hadriano liberos quidem eos esse, sed aestimationem sui praestare debere: et hos libertos manumissoris esse recte probatur, quia salvum est etiam in his libertis ius patroni. Dig. 37.14.24 Paulus 1 imp. sent. i.C.P. Camelia pia ab hermogene appellaverat, quod diceret iudicem de dividenda hereditate inter se et coheredem non tantum res, sed etiam libertos divisisse: nullo enim iure id eum fecisse. placuit nullam esse libertorum divisionem: alimentorum autem divisionem a iudice inter coheredes factam eodem modo ratam esse. Dig. 37.15.0. De obsequiis parentibus et patronis praestandis. Dig. 37.15.1pr. Ulpianus 1 opin. Etiam militibus pietatis ratio in parentes constare debet: quare si filius miles in patrem aliqua commisit, pro modo delicti puniendus est. Dig. 37.15.1.1 Ulpianus 1 opin. Et inter collibertos matrem et filium pietatis ratio secundum naturam salva esse debet. Dig. 37.15.1.2 Ulpianus 1 opin. Si filius matrem aut patrem, quos venerari oportet, contumeliis adficit vel impias manus eis infert, praefectus urbis delictum ad publicam pietatem pertinens pro modo eius vindicat. Dig. 37.15.1.3 Ulpianus 1 opin. Indignus militia iudicandus est, qui patrem et matrem, a quibus se educatum dixerit, maleficos appellaverit. Dig. 37.15.2pr. Iulianus 14 Dig. Honori parentium ac patronorum tribuendum est, ut, quamvis per procuratorem iudicium accipiant, nec actio de dolo aut iniuriarum in eos detur: licet enim verbis edicti non habeantur infames ita condemnati, re tamen ipsa et opinione hominum non effugiunt infamiae notam. Dig. 37.15.2.1 Iulianus 14 Dig. Interdictum quoque unde vi non est adversus eos reddendum. Dig. 37.15.3 Marcellus l.S. resp. Titius puerum emit, quem post multos annos venire iussit: postea exoratus accepto ab eo pretio eum manumisit: quaero, an eum filius et heres manumissoris ut ingratum accusare possit. respondit posse, si nihil aliud esset impedimento: nam plurimum interesse, a suo servo quis vel etiam ab amico eius acceptis nummis dederit libertatem, an ab eo servo, qui cum esset alienus in fidem eius devenit. etenim ille etiamsi non gratuitum, beneficium tamen praestitit, iste nihil amplius quam operam suam accommodare videri potest. Dig. 37.15.4 Marcianus 2 publ. iudic. Per procuratorem ingratum libertum posse argui divus severus et antoninus rescripserunt. Dig. 37.15.5pr. Ulpianus 10 ad ed. Parens, patronus patrona, liberive aut parentes patroni patronave, neque si ob negotium faciendum vel non faciendum pecuniam accepisse dicerentur, in factum actione tenentur. Dig. 37.15.5.1 Ulpianus 10 ad ed. Sed nec famosae actiones adversus eos dantur, nec hae quidem, quae doli vel fraudis habent mentionem, Dig. 37.15.6 Paulus 11 ad ed. Nec servi corrupti agetur, Dig. 37.15.7pr. Ulpianus 10 ad ed. Licet famosae non sint. Dig. 37.15.7.1 Ulpianus 10 ad ed. Et in quantum facere possunt, damnantur. Dig. 37.15.7.2 Ulpianus 10 ad ed. Nec exceptiones doli patiuntur vel vis metusve causa, vel interdictum unde vi vel quod vi patiuntur. Dig. 37.15.7.3 Ulpianus 10 ad ed. Nec deferentes iusiurandum de calumnia iurant. Dig. 37.15.7.4 Ulpianus 10 ad ed. Nec non et si ventris nomine in possessionem calumniae causa missa dicatur patrona, libertus hoc dicens non audietur, quia de calumnia patroni quaeri non debet. his enim personis etiam in ceteris partibus edicti honor habebitur. Dig. 37.15.7.5 Ulpianus 10 ad ed. Honor autem his personis habebitur ipsis, non etiam interventoribus eorum: et si forte ipsi pro aliis interveniant, honor habebitur. Dig. 37.15.8 Paulus 10 ad ed. Heres liberti omnia iura integra extranei hominis adve
