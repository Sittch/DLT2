 aquilia. sed et haec sententia per praetorem inhibenda est, nisi in id, quod amplius ex lege aquilia competit, agatur. rationabilius itaque est eam admitti sententiam, ut liceat ei quam voluerit actionem prius exercere, quod autem amplius in altera est, etiam hoc exsequi. Dig. 44.7.34.1 Paulus l.S. de concurr. act. Si is, cui rem commodavero, eam subripuerit, tenebitur quidem et commodati actione et condictione, sed altera actio alteram peremit aut ipso iure aut per exceptionem, quod est tutius. Dig. 44.7.34.2 Paulus l.S. de concurr. act. Hinc de colono responsum est, si aliquid ex fundo subtraxerit, teneri eum condictione et furti, quin etiam ex locato: et poena quidem furti non confunditur, illae autem inter se miscentur. et hoc in legis aquiliae actione dicitur, si tibi commodavero vestimenta et tu ea ruperis: utraeque enim actiones rei persecutionem continent. et quidem post legis aquiliae actionem utique commodati finietur: post commodati an aquiliae remaneat in eo, quod in repetitione triginta dierum amplius est, dubitatur: sed verius est remanere, quia simplo accedit: et simplo subducto locum non habet. Dig. 44.7.35pr. Paulus 1 ad ed. praet. In honorariis actionibus sic esse definiendum cassius ait, ut quae rei persecutionem habeant, hae etiam post annum darentur, ceterae intra annum. honorariae autem, quae post annum non dantur, nec in heredem dandae sunt, ut tamen lucrum ei extorqueatur, sicut fit in actione doli mali et interdicto unde vi et similibus. illae autem rei persecutionem continent, quibus persequimur quod ex patrimonio nobis abest, ut cum agimus cum bonorum possessore debitoris nostri, item publiciana, quae ad exemplum vindicationis datur. sed cum rescissa usucapione redditur, anno finitur, quia contra ius civile datur. Dig. 44.7.35.1 Paulus 1 ad ed. praet. In duumviros et rem publicam etiam post annum actio datur ex contractu magistratuum municipalium. Dig. 44.7.36 Ulpianus 2 ad ed. Cessat ignominia in condictionibus, quamvis ex famosis causis pendeant. Dig. 44.7.37pr. Ulpianus 4 ad ed. praet. Actionis verbo continetur in rem, in personam: directa, utilis: praeiudicium, sicut ait pomponius: stipulationes etiam, quae praetoriae sunt, quia actionum instar obtinent, ut damni infecti, legatorum et si quae similes sunt. interdicta quoque actionis verbo continentur. Dig. 44.7.37.1 Ulpianus 4 ad ed. praet. Mixtae sunt actiones, in quibus uterque actor est, ut puta finium regundorum, familiae erciscundae, communi dividundo, interdictum uti possidetis, utrubi. Dig. 44.7.38 Paulus 3 ad ed. Non figura litterarum, sed oratione, quam exprimunt litterae, obligamur, quatenus placuit non minus valere, quod scriptura, quam quod vocibus lingua figuratis significaretur. Dig. 44.7.39 Gaius 3 ad ed. provinc. Filius familias ex omnibus causis tamquam pater familias obligatur et ob id agi cum eo tamquam cum patre familias potest. Dig. 44.7.40 Paulus 11 ad ed. Hereditariarum actionum loco habentur et legata, quamvis ab herede coeperint. Dig. 44.7.41pr. Paulus 22 ad ed. Quotiens lex obligationem introducit, nisi si nominatim caverit, ut sola ea actione utamur, etiam veteres eo nomine actiones competere. Dig. 44.7.41.1 Paulus 22 ad ed. Si ex eodem facto duae competant actiones, postea iudicis potius partes esse, ut quo plus sit in reliqua actione, id actor ferat, si tantundem aut minus, id consequatur. Dig. 44.7.42pr. Ulpianus 21 ad ed. Is, cui sub condicione legatum est, pendente condicione non est creditor, sed tunc, cum exstiterit condicio, quamvis eum, qui stipulatus est sub condicione, placet etiam pendente condicione creditorem esse. Dig. 44.7.42.1 Ulpianus 21 ad ed. Creditores eos accipere debemus, qui aliquam actionem vel civilem habent, sic tamen, ne exceptione submoveantur, vel honorariam actionem, vel in factum. Dig. 44.7.43 Paulus 72 ad ed. Obligari potest pater familias suae potestatis pubes compos mentis: pupillus sine tutoris auctoritate non obligatur iure civili: servus autem ex contractibus non obligatur. Dig. 44.7.44pr. Paulus 74 ad ed. praet. Obligationum fere quattuor causae sunt: aut enim dies in iis est aut condicio aut modus aut accessio. Dig. 44.7.44.1 Paulus 74 ad ed. praet. Circa diem duplex inspectio est: nam vel ex die incipit obligatio aut confertur in diem. ex die veluti " kalendis martiis dare spondes?" cuius natura haec est, ut ante diem non exigatur. ad diem autem " usque ad kalendas dare spondes?" placet autem ad tempus obligationem constitui non posse non magis quam legatum: nam quod alicui deberi coepit, certis modis desinit deberi. plane post tempus stipulator vel pacti conventi vel doli mali exceptione summoveri poterit. sic et in tradendo si quis dixerit se solum sine superficie tradere, nihil proficit, quo minus et superficies transeat, quae natura solo cohaeret. Dig. 44.7.44.2 Paulus 74 ad ed. praet. Condicio vero efficax est, quae in constituenda obligatione inseritur, non quae post perfectam eam ponitur, veluti " centum dare spondes, nisi navis ex asia venerit?" sed hoc casu existente condicione locus erit exceptioni pacti conventi vel doli mali. Dig. 44.7.44.3 Paulus 74 ad ed. praet. Modus obligationis est, cum stipulamur decem aut hominem: nam alterius solutio totam obligationem interemit nec alter peti potest, utique quamdiu utrumque est. Dig. 44.7.44.4 Paulus 74 ad ed. praet. Accessio vero in obligatione aut personae aut rei fit. personae, cum mihi aut titio stipulor. rei, cum mihi decem aut titio hominem stipulor: ubi quaeritur, an ipso iure fiat liberatio homine soluto titio. Dig. 44.7.44.5 Paulus 74 ad ed. praet. Si ita stipulatus sim: " si fundum non dederis, centum dare spondes?" sola centum in stipulatione sunt, in exsolutione fundus. Dig. 44.7.44.6 Paulus 74 ad ed. praet. Sed si navem fieri stipulatus sum et, si non feceris, centum, videndum, utrum duae stipulationes sint, pura et condicionalis, et existens sequentis condicio non tollat priorem? an vero transferat in se et quasi novatio prioris fiat? quod magis verum est. Dig. 44.7.45 Paulus 5 ad plaut. Is, qui ex stipulatu stichum debeat, si eum ante moram manumiserit et is, priusquam super eo promissor conveniretur, decesserit, non tenetur: non enim per eum stetisse videtur, quo minus eum praestaret. Dig. 44.7.46 Paulus 7 ad plaut. Furiosus et pupillus, ubi ex re actio venit, obligantur etiam sine curatore vel tutoris auctoritate, veluti si communem fundum habeo cum his et aliquid in eum impendero vel damnum in eo pupillus dederit: nam iudicio communi dividundo obligabuntur. Dig. 44.7.47 Paulus ex 14 ad plaut. Arrianus ait multum interesse, quaeras, utrum aliquis obligetur an aliquis liberetur: ubi de obligando quaeritur, propensiores esse debere nos, si habeamus occasionem, ad negandum: ubi de liberando, ex diverso, ut facilior sis ad liberationem. Dig. 44.7.48 Paulus 16 ad plaut. In quibuscumque negotiis sermone opus non est sufficiente consensu, iis etiam surdus intervenire potest, quia potest intellegere et consentire, veluti in locationibus conductionibus, emptionibus et ceteris. Dig. 44.7.49 Paulus 18 ad plaut. Ex contractibus venientes actiones in heredes dantur, licet delictum quoque versetur, veluti cum tutor in tutela gerenda dolo fecerit aut is apud quem depositum est: quo casu etiam cum filius familias aut servus quid tale commisit, de peculio actio datur, non noxalis. Dig. 44.7.50 Pomponius 7 ex plaut. Quod quis aliquo anno dare promittit aut dare damnatur, ei potestas est quolibet eius anni die dandi. Dig. 44.7.51 Celsus 3 Dig. Nihil aliud est actio quam ius quod sibi debeatur, iudicio persequendi. Dig. 44.7.52pr. Modestinus 2 reg. Obligamur aut re aut verbis aut simul utroque aut consensu aut lege aut iure honorario aut necessitate aut ex peccato. Dig. 44.7.52.1 Modestinus 2 reg. Re obligamur, cum res ipsa intercedit. Dig. 44.7.52.2 Modestinus 2 reg. Verbis, cum praecedit interrogatio et sequitur congruens responsio. Dig. 44.7.52.3 Modestinus 2 reg. Re et verbis pariter obligamur, cum et res interrogationi intercedit, consentientes in aliquam rem. Dig. 44.7.52.4 Modestinus 2 reg. Ex consensu obligari necessario ex voluntate nostra videmur. Dig. 44.7.52.5 Modestinus 2 reg. Lege obligamur, cum obtemperantes legibus aliquid secundum praeceptum legis aut contra facimus. Dig. 44.7.52.6 Modestinus 2 reg. Iure honorario obligamur ex his, quae edicto perpetuo vel magistratu fieri praecipiuntur vel fieri prohibentur. Dig. 44.7.52.7 Modestinus 2 reg. Necessitate obligantur, quibus non licet aliud facere quam quod praeceptum est: quod evenit in necessario herede. Dig. 44.7.52.8 Modestinus 2 reg. Ex peccato obligamur, cum in facto quaestionis summa constitit. Dig. 44.7.52.9 Modestinus 2 reg. Etiam nudus consensus sufficit obligationi, quamvis verbis hoc exprimi possit. Dig. 44.7.52.10 Modestinus 2 reg. Sed et nutu solo pleraque consistunt. Dig. 44.7.53pr. Modestinus 3 reg. Plura delicta in una re plures admittunt actiones, sed non posse omnibus uti probatum est: nam si ex una obligatione plures actiones nascantur, una tantummodo, non omnibus utendum est. Dig. 44.7.53.1 Modestinus 3 reg. Cum generaliter adicimus " eive, ad quem ea res pertinebit", et adrogantis et eorum, qui iure nobis succedunt, personas comprehendimus. Dig. 44.7.54 Modestinus 5 reg. Contractus imaginarii etiam in emptionibus iuris vinculum non optinent, cum fides facti simulatur non intercedente veritate. Dig. 44.7.55 Iavolenus 12 epist. In omnibus rebus, quae dominium transferunt, concurrat oportet affectus ex utraque parte contrahentium: nam sive ea venditio sive donatio sive conductio sive quaelibet alia causa contrahendi fuit, nisi animus utriusque consentit, perduci ad effectum id quod inchoatur non potest. Dig. 44.7.56 Pomponius 20 ad q. muc. Quaecumque actiones servi mei nomine mihi coeperunt competere vel ex duodecim tabulis vel ex lege aquilia vel iniuriarum vel furti, eaedem durant, etiamsi servus postea vel manumissus vel alienatus vel mortuus fuerit. sed et condictio ex furtiva causa competit, nisi si nactus possessionem ser
