o uti: non enim reficit qui hoc facit: et ita ofilio videtur. Dig. 43.21.1.11 Ulpianus 70 ad ed. Proinde et si per alium locum velit ducere, impune prohibetur: sed et si eundem rivum deprimat vel adtollat aut dilatet vel extendat vel operiat apertum vel contra. ego ceteros quidem impune prohiberi puto: at enim eum, qui operiat apertum vel contra, eum non puto prohibendum, nisi si quam maiorem utilitatem suam adversarius ostendat. Dig. 43.21.2 Paulus 66 ad ed. Labeo non posse ait ex aperto rivo terrenum fieri, quia commodum domino soli auferetur appellendi pecus vel hauriendi aquam: quod sibi non placere pomponius ait, quia id domino magis ex occasione quam ex iure contingeret, nisi si ab initio in imponenda servitute id actum esset. Dig. 43.21.3pr. Ulpianus 70 ad ed. Servius autem scribit aliter duci aquam, quae ante per specus ducta est, si nunc per apertum ducatur: nam si operis aliquid faciat quis, quo magis aquam conservet vel contineat, non impune prohiberi. ego et in specu contra, si non maior utilitas versetur adversarii. Dig. 43.21.3.1 Ulpianus 70 ad ed. Servius et labeo scribunt, si rivum, qui ab initio terrenus fuit, quia aquam non continebat, cementicium velit facere, audiendum esse: sed et si eum rivum, qui structilis fuit, postea terrenum faciat aut partem rivi, aeque non esse prohibendum. mihi videtur urguens et necessaria refectio esse admittenda. Dig. 43.21.3.2 Ulpianus 70 ad ed. Si quis novum canalem vel fistulas in rivo velit collocare, cum id numquam habuerit, utile ei hoc interdictum futurum labeo ait. nos et hic opinamur utilitatem eius qui ducit sine incommoditate eius cuius ager est spectandam. Dig. 43.21.3.3 Ulpianus 70 ad ed. Si aqua in unum lacum conducatur et inde per plures ductus ducatur, hoc interdictum utile erit volenti reficere ipsum lacum. Dig. 43.21.3.4 Ulpianus 70 ad ed. Hoc interdictum ad omnes rivos pertinet, sive in publico sive in privato sint constituti. Dig. 43.21.3.5 Ulpianus 70 ad ed. Sed et si calidae aquae rivus sit, de hoc reficiendo competit interdictum. Dig. 43.21.3.6 Ulpianus 70 ad ed. Aristo et de cuniculo restituendo per quem vapor trahitur, in balnearis vaporibus putat utilem actionem competere: et erit dicendum utile interdictum ex hac causa competere. Dig. 43.21.3.7 Ulpianus 70 ad ed. Isdem autem personis et in easdem interdictum hoc datur, quibus et in quas et de aqua interdicta redduntur, quae supra sunt enumerata. Dig. 43.21.3.8 Ulpianus 70 ad ed. Si quis rivum reficienti opus novum nuntiat, belle dictum est posse contemni operis novi nuntiationem: cum enim praetor ei vim fieri vetet, absurdum est per operis novi nuntiationem eum impediri. plane per in rem actionem dicendum est posse: adversus eum vindicari " ius ei non esse" dubium non est. Dig. 43.21.3.9 Ulpianus 70 ad ed. De damno quoque infecto cavere eum debere minime dubitari oportet. Dig. 43.21.3.10 Ulpianus 70 ad ed. Si quis eum exportare vehere, quae refectioni necessaria sunt, prohibeat, hoc interdictum ei competere ofilius putat, quod est verum. Dig. 43.21.4 Venonius 1 interd. De rivis reficiendis ita interdicetur, ut non quaeratur, an aquam ducere actori liceret: non enim tam necessariam refectionem itinerum quam rivorum esse, quando non refectis rivis omnis usus aquae auferretur et homines siti necarentur. et sane aqua pervenire nisi refecto rivo non potest: at non refecto itinere difficultas tantum eundi agendique fieret, quae temporibus aestivis levior esset. Dig. 43.22.0. De fonte. Dig. 43.22.1pr. Ulpianus 70 ad ed. Praetor ait: " uti de eo fonte, quo de agitur, hoc anno aqua nec vi nec clam nec precario ab illo usus es, quo minus ita utaris, vim fieri veto. de lacu puteo piscina item interdicam". Dig. 43.22.1.1 Ulpianus 70 ad ed. Hoc interdictum proponitur ei, qui fontana aqua uti prohibetur: servitutes enim non tantum aquae ducendae esse solent, verum etiam hauriendae, et sicut discretae sunt servitutes ductus aquae et haustus aquae, ita interdicta separatim redduntur. Dig. 43.22.1.2 Ulpianus 70 ad ed. Hoc autem interdictum locum habet, si quis uti prohibeatur aqua, hoc est sive haurire prohibeatur sive etiam pecus ad aquam appellere. Dig. 43.22.1.3 Ulpianus 70 ad ed. Et eadem sunt hic dicenda, quae ad personam attinent, quaecumque in superioribus interdictis diximus. Dig. 43.22.1.4 Ulpianus 70 ad ed. Hoc interdictum de cisterna non competit: nam cisterna non habet perpetuam causam nec vivam aquam. ex quo apparet in his omnibus exigendum, ut viva aqua sit: cisternae autem imbribus concipiuntur. denique constat interdictum cessare, si lacus piscina puteus vivam aquam non habeat. Dig. 43.22.1.5 Ulpianus 70 ad ed. Plane si quis ire ad haustum prohibeatur, aeque interdictum sufficiet. Dig. 43.22.1.6 Ulpianus 70 ad ed. Deinde ait praetor: " quo minus fontem, quo de agitur, purges reficias, ut aquam coercere utique ea possis, dum ne aliter utaris, atque uti hoc anno non vi non clam non precario ab illo usus es, vim fieri veto". Dig. 43.22.1.7 Ulpianus 70 ad ed. Hoc interdictum eandem habet utilitatem, quam habet interdictum de rivis reficiendis: nisi enim purgare et reficere fontem licuerit, nullus usus eius erit. Dig. 43.22.1.8 Ulpianus 70 ad ed. Purgandus autem et reficiendus est ad aquam coercendam, ut uti quis aqua possit, dummodo non aliter utatur, quam sic uti hoc anno usus est. Dig. 43.22.1.9 Ulpianus 70 ad ed. Coercere aquam est continere sic, ne diffluat, ne dilabatur, dummodo non permittatur cui novas quaerere vel aperire: hic enim innovat aliquid praeter id, quam praecedenti anno usus est. Dig. 43.22.1.10 Ulpianus 70 ad ed. Sed et de lacu puteo piscina reficiendis purgandis interdictum competit. Dig. 43.22.1.11 Ulpianus 70 ad ed. Et omnibus personis dabitur, quibus permittitur interdictum de aqua aestiva. Dig. 43.23.0. De cloacis. Dig. 43.23.1pr. Ulpianus 71 ad ed. Praetor ait: " quo minus illi cloacam quae ex aedibus eius in tuas pertinet, qua de agitur, purgare reficere liceat, vim fieri veto. damni infecti, quod operis vitio factum sit, caveri iubebo". Dig. 43.23.1.1 Ulpianus 71 ad ed. Sub hoc titulo duo interdicta praetor subiecit, unum prohibitorium, alterum restitutorium: et primum prohibitorium. Dig. 43.23.1.2 Ulpianus 71 ad ed. Curavit autem praetor per haec interdicta, ut cloacae et purgentur et reficiantur, quorum utrumque et ad salubritatem civitatium et ad tutelam pertinet: nam et caelum pestilens et ruinas minantur immunditiae cloacarum, si non reficiantur. Dig. 43.23.1.3 Ulpianus 71 ad ed. Hoc autem interdictum propositum est de cloacis privatis: publicae enim cloacae publicam curam merentur. Dig. 43.23.1.4 Ulpianus 71 ad ed. Cloaca autem est locus cavus, per quem colluvies quaedam fluat. Dig. 43.23.1.5 Ulpianus 71 ad ed. Hoc interdictum, quod primum proponitur, prohibitorium est, quo prohibetur vicinus vim facere, quo minus cloaca purgetur et reficiatur. Dig. 43.23.1.6 Ulpianus 71 ad ed. Cloacae appellatione et tubus et fistula continetur. Dig. 43.23.1.7 Ulpianus 71 ad ed. Quia autem cloacarum refectio et purgatio ad publicam utilitatem spectare videtur, idcirco placuit non esse in interdicto addendum " quod non vi non clam non precario ab illo usus", ut, etiamsi quis talem usum habuerit, tamen non prohibeatur volens cloacam reficere vel purgare. Dig. 43.23.1.8 Ulpianus 71 ad ed. Deinde ait praetor " quae ex aedibus eius in tuas pertinet". aedes hic accipere debes pro omni aedificio, hoc est ex aedificio eius in tuum aedificium. hoc amplius labeo putabat hoc interdicto locum esse et si area ab utralibet parte aedium sit et si forte, inquit, cloaca ducta sit ex urbano aedificio in proximum agrum. Dig. 43.23.1.9 Ulpianus 71 ad ed. Idem labeo etiam eum, qui privatam cloacam in publicam immittere velit, tuendum, ne ei vis fiat. sed et si quis velit talem cloacam facere, ut exitum habeat in publicam cloacam, non esse eum impediendum pomponius scribit. Dig. 43.23.1.10 Ulpianus 71 ad ed. Quod ait praetor " pertinet" hoc significat, quod ex aedibus eius in tuas pertinet, hoc est " derigitur, extenditur, pervenit". Dig. 43.23.1.11 Ulpianus 71 ad ed. Et tam ad proximum vicinum hoc interdictum pertinet quam adversus ulteriores, per quorum aedes cloaca currit. Dig. 43.23.1.12 Ulpianus 71 ad ed. Unde fabius mela scribit competere hoc interdictum, ut in vicini aedes veniat et rescindat pavimenta purgandae cloacae gratia. verendum tamen esse pomponius scribit, ne eo casu damni infecti stipulatio committatur. sed haec stipulatio non committitur, si paratus sit restaurare id, quod ex necessitate reficiendae cloacae causa resciderat. Dig. 43.23.1.13 Ulpianus 71 ad ed. Si quis purganti mihi cloacam vel reficienti opus novum nuntiaverit, rectissime dicetur contempta nuntiatione me posse reficere id quod institueram. Dig. 43.23.1.14 Ulpianus 71 ad ed. Sed et damni infecti cautionem pollicetur, si quid operis vitio factum est: nam sicuti reficere cloacas et purgare permittendum fuit, ita dicendum, ne damnum aedibus alienis detur. Dig. 43.23.1.15 Ulpianus 71 ad ed. Deinde ait praetor: " quod in cloaca publica factum sive ea immissum habes, quo usus eius deterior sit fiat, restituas. item ne quid fiat immittaturve, interdicam". Dig. 43.23.1.16 Ulpianus 71 ad ed. Hoc interdictum ad publicas cloacas pertinet, ne quid ad cloacam immittas neve facias, quo usus deterior sit neve fiat. Dig. 43.23.2 Venonius 1 interd. Quamquam de reficienda cloaca, non etiam de nova facienda hoc interdicto comprehendatur, tamen aeque interdicendum labeo ait, ne facienti cloacam vis fiat, quia eadem utilitas sit: praetorem enim sic interdixisse, ne vis fieret, quo minus cloacam in publico facere liceret: idque ofilio et trebatio placuisse. ipse dicendum ait, ut ne factam cloacam purgare et restituere permittendum sit per interdictum, novam vero facere is demum concedere debeat, cui viarum publicarum cura sit. Dig. 43.24.0. Quod vi aut clam. Dig. 43.24.1pr. Ulpianus 71 ad ed. Praetor ait: " quod vi aut clam factum est, qua de re agitur, id cum experiendi potestas est, restituas". Dig. 43.24.1.1 Ulpianus 71 ad ed. 
